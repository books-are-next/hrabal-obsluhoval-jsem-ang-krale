<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Sklenice grenadýny">
    <meta name="apple-mobile-web-app-capable" content="yes">
    <title>Sklenice grenadýny • Obsluhoval jsem anglického krále</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./obsluhoval_jsem_anglickeho_krale_002.html">
    <link rel="next" href="./obsluhoval_jsem_anglickeho_krale_006.html">
    <meta name="nb-order" content="1">
    <link rel="self" href="obsluhoval_jsem_anglickeho_krale_005.html">
    <meta name="nb-identifier" content="hrabal-obsluhoval-jsem-anglickeho-krale-fc0e013">
    <meta name="nb-role" content="chapter">
  </head>
  <body data-nb-words="11555" data-nb-chars="62948" class="nb-role-chapter nb-custom-style">
    <nav role="doc-toc">
      <ul>
        <li><a href="obsluhoval_jsem_anglickeho_krale_005.html">Sklenice grenadýny</a></li>
      </ul>
      <ul>
        <li><a href="obsluhoval_jsem_anglickeho_krale_006.html">Hotel Tichota</a></li>
      </ul>
      <ul>
        <li><a href="obsluhoval_jsem_anglickeho_krale_007.html">Obsluhoval jsem anglického krále</a></li>
      </ul>
      <ul>
        <li><a href="obsluhoval_jsem_anglickeho_krale_008.html">A hlavu jsem už nenašel</a></li>
      </ul>
      <ul>
        <li><a href="obsluhoval_jsem_anglickeho_krale_009.html">Kterak jsem se stal milionářem</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./obsluhoval_jsem_anglickeho_krale_002.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="18"><span class="idea" data-nb-ref-number="1" id="idea1" data-nb-words="2" data-nb-chars="18">Sklenice grenadýny</span></h1>
        <p class="chunk" data-nb-ref-number="2" data-nb-words="6" data-nb-chars="34"><span class="idea" data-nb-ref-number="2" id="idea2" data-nb-words="6" data-nb-chars="34">Dávejte pozor, co&nbsp;vám teďka řeknu.</span></p>
        <p class="chunk" data-nb-ref-number="3" data-nb-words="2859" data-nb-chars="15188"><span class="idea" data-nb-ref-number="3" id="idea3" data-nb-words="2859" data-nb-chars="15188">Když jsem přišel do&nbsp;hotelu Praha, tak mne vzal šéf za&nbsp;levý ucho a&nbsp;zatahal mě&nbsp;za&nbsp;něj a&nbsp;povídá: „Jseš tady pikolík, tak si&nbsp;pamatuj! Nic jsi neviděl, nic jsi neslyšel! Opakuj to!“ A&nbsp;tak jsem řekl, že&nbsp;v&nbsp;podniku jsem nic neviděl a&nbsp;nic neslyšel. A&nbsp;šéf mne zatahal za&nbsp;pravý ucho a&nbsp;řekl: „A&nbsp;pamatuj si&nbsp;ale taky, že&nbsp;všechno musíš vidět a&nbsp;všechno slyšet! Opakuj to!“ A&nbsp;tak jsem udiven opakoval, že&nbsp;všechno budu vidět a&nbsp;všecko slyšet. A&nbsp;tak jsem začal. Každý ráno v&nbsp;šest hodin jsme byli na&nbsp;place, taková defilírka, pan hoteliér přišel, po&nbsp;jedné straně koberce stál vrchní a&nbsp;číšníci a&nbsp;na konci já, tak maličký jako pikolík, a&nbsp;na druhý straně stáli kuchaři a&nbsp;pokojský a&nbsp;ficky a&nbsp;kredencká, a&nbsp;pan hoteliér šel kolem nás a&nbsp;díval se, jestli máme čistý náprsenky a&nbsp;frakový límce i&nbsp;frak bez poskvrny, a&nbsp;jestli nechybějí knoflíky, a&nbsp;jestli jsou vyčištěný boty, a&nbsp;naklonil se, aby čichem zjistil, jestli jsme si&nbsp;myli nohy, pak řekl: „Dobrý den, pánové, dobrý den, dámy…“ A&nbsp;už jsme s&nbsp;nikým nesměli mluvit a&nbsp;číšníci mě&nbsp;učili, jak se&nbsp;balí do&nbsp;ubrousku nůž a&nbsp;vidlička, a&nbsp;já jsem čistil popelníky a&nbsp;každej den jsem musel vyčistit plechový košíček na&nbsp;horký párky, protože já&nbsp;jsem roznášel na&nbsp;nádraží horký párky, naučil mne to&nbsp;ten pikolík, kterej už&nbsp;pikolíkem přestal být, už&nbsp;začal pracovat na&nbsp;place, ach, ten se&nbsp;něco naprosil, aby mohl roznášet dál párky! Až&nbsp;mi&nbsp;to&nbsp;bylo divný, ale pak jsem to&nbsp;pochopil. Nic jsem nechtěl dělat než roznášet podle vlaku horký párky, to&nbsp;kolikrát denně jsem dal páreček za&nbsp;korunu osmdesát s&nbsp;rohlíkem, ale cestující měl jen dvacet korun, někdy padesáti­korunu, a&nbsp;já jsem vždycky neměl drobný, i&nbsp;když jsem je&nbsp;měl, a&nbsp;tak jsem prodával dál, až&nbsp;pak už&nbsp;cestující vyskočil do&nbsp;vlaku a&nbsp;dral se&nbsp;k&nbsp;okýnku a&nbsp;natahoval ruku a&nbsp;já jsem nejdřív položil horký párky, a&nbsp;pak jsem řehtal v&nbsp;kapse drobnými, ale cestující křičel, že&nbsp;drobný ať&nbsp;si&nbsp;nechám, hlavně ať&nbsp;vrátím bankovky, a&nbsp;já jsem ty&nbsp;bankovky pomalu hledal v&nbsp;kapse, a&nbsp;výpravčí už&nbsp;pískal, a&nbsp;tak jsem pomalu vytahoval ty&nbsp;bankovky, a&nbsp;vlak se&nbsp;už&nbsp;rozjížděl a&nbsp;já jsem běžel podle vlaku, a&nbsp;když se&nbsp;vlak rozjel, tak jsem zvedl ruku a&nbsp;užuž se&nbsp;ty&nbsp;bankovky dotýkaly prstů natahujícího se&nbsp;cestujícího, skoro se&nbsp;některý vyklonili tak, že&nbsp;je&nbsp;někdo musel v&nbsp;kupé držet za&nbsp;nohy, jeden dokonce zavadil hlavou o&nbsp;gránik, jinej o&nbsp;stožár, ale pak se&nbsp;už&nbsp;prsty rychle vzdalovaly a&nbsp;já jsem udýchanej stál s&nbsp;nataženou rukou, v&nbsp;který byly ty&nbsp;bankovky, a&nbsp;to bylo moje, málokterej cestující se&nbsp;vrátil pro ty&nbsp;prachy, a&nbsp;tak jsem začínal mít svoje peníze, za&nbsp;měsíc to&nbsp;už&nbsp;bylo pár stovek, nakonec jsem měl i&nbsp;tisícikorunu, ale ráno od&nbsp;šesti a&nbsp;večer před spaním šéf chodil kontrolovat, jestli jsem si&nbsp;myl nohy, a&nbsp;už ve&nbsp;dvanáct jsem musel být v&nbsp;posteli, a&nbsp;tak jsem začínal neslyšet, avšak slyšet všechno, a&nbsp;začínal jsem nevidět a&nbsp;vidět všechno kolem sebe, viděl jsem ten pořádek a&nbsp;řád, jak šéf měl radost, když jsme byli naoko spolu znepřátelený, kdepak, aby pokladní šla do&nbsp;biografu s&nbsp;číšníkem, to&nbsp;byla v&nbsp;tu ránu výpověď, a&nbsp;taky jsem poznal hosty v&nbsp;kuchyni, ten stůl štamgastů, každej den jsem musel čistit sklenice štamgastů, každej měl svoje číslo a&nbsp;svoji značku, sklenice s&nbsp;jelenem, a&nbsp;sklenice s&nbsp;fialkami a&nbsp;sklenice s&nbsp;městečkem, a&nbsp;sklenice hranaté a&nbsp;sklenice bachraté a&nbsp;kameninový džbánek se&nbsp;značkou HB&nbsp;až&nbsp;z&nbsp;Mnichova, a&nbsp;tak každý večer přicházela ta&nbsp;vyvolená společnost, pan notář a&nbsp;přednosta stanice a&nbsp;soudu, a&nbsp;zvěrolékař a&nbsp;vedoucí hudební školy, a&nbsp;továrník Jína, a&nbsp;všem jsem pomáhal do&nbsp;kabátu a&nbsp;z&nbsp;kabátu, a&nbsp;když jsem přinesl pivo, musela každá sklenice jít k&nbsp;rukám toho, komu patřila, a&nbsp;já jsem se&nbsp;divil, jak bohatý lidi se&nbsp;dovedou celý večír bavit třeba o&nbsp;tom, že&nbsp;za&nbsp;městem je&nbsp;lávka a&nbsp;tam u&nbsp;tý lávky před třiceti lety byl topol, a&nbsp;teď to&nbsp;začalo: jeden říkal, že&nbsp;tam nebyla ta&nbsp;lávka, že&nbsp;tam byl pouze ten topol, a&nbsp;druhý, že&nbsp;tam nebyl topol, a&nbsp;že tam byla ne&nbsp;lávka, ale jen prkno se&nbsp;zábradlím… a&nbsp;tak vydrželi upíjet pivo a&nbsp;bavit se&nbsp;na&nbsp;tohle téma a&nbsp;křičet a&nbsp;na dávat si, jakoby ale všechno naoko, protože užuž proti sobě přes stůl křičeli, že&nbsp;tam byla lávka a&nbsp;ne topol, a&nbsp;z&nbsp;druhé strany že&nbsp;tam byl topol a&nbsp;ne lávka, ale pak si&nbsp;zase sedli a&nbsp;bylo všecko v&nbsp;pořádku, to&nbsp;křičeli jen proto, aby jim líp chutnalo pivo, jindy zase se&nbsp;přeli o&nbsp;to, jaké pivo je&nbsp;v&nbsp;Čechách nejlepší, a&nbsp;jeden že&nbsp;protivínský, a&nbsp;druhý že&nbsp;vodňanský, a&nbsp;třetí že&nbsp;plzeňský, a&nbsp;čtvrtý že&nbsp;nymburský, a&nbsp;krušovický, a&nbsp;tak zase na&nbsp;sebe křičeli, ale všichni se&nbsp;měli rádi a&nbsp;křičeli jen proto, aby se&nbsp;něco dělo, aby nějak zabili ten večerní čas… A&nbsp;pak zase pan přednosta se&nbsp;naklonil, když jsem mu&nbsp;dával pivo, a&nbsp;pošeptal, že&nbsp;pan zvěrolékař byl viděn u&nbsp;slečen U&nbsp;Rajských, že&nbsp;tam byl na&nbsp;pokoji s&nbsp;Jaruškou, a&nbsp;pan ředitel měšťanský školy zase šeptal, že&nbsp;tam sice byl, ale ne&nbsp;ve&nbsp;čtvrtek, ale už&nbsp;ve&nbsp;středu, ten zvěrolékař, ale s&nbsp;Vlastou, a&nbsp;tak zase celý večer se&nbsp;bavili jen o&nbsp;slečnách U&nbsp;Rajských, a&nbsp;kdo tam byl a&nbsp;kdo tam nebyl, a&nbsp;já když jsem to&nbsp;slyšel, ty&nbsp;jejich řeči, tak mi&nbsp;bylo jedno, jestli za&nbsp;městem byl topol a&nbsp;lávka, anebo tam byla lávka a&nbsp;ne topol, nebo jen ten topol, ani jestli je&nbsp;lepší bránický pivo anebo protivínský, já&nbsp;jsem nechtěl nic vidět a&nbsp;nic slyšet, než vidět a&nbsp;slyšet, jak to&nbsp;vypadá tam U&nbsp;Rajských. Propočítal jsem peníze a&nbsp;ty horké párky jsem prodával tak, že&nbsp;jsem si&nbsp;nechával tolik peněz, že&nbsp;jsem si&nbsp;už&nbsp;mohl troufnout k&nbsp;Rajským, dokonce jsem uměl na&nbsp;nádraží i&nbsp;plakat, a&nbsp;že jsem byl tak maličký, dokonalý pikolo, mávali nade mnou rukou a&nbsp;nechávali mi&nbsp;peníze, protože mysleli, že&nbsp;jsem sirotek. A&nbsp;tak ve&nbsp;mně zrál plán, že&nbsp;jednou po&nbsp;jedenácté hodině, až&nbsp;si&nbsp;umeju nohy, že&nbsp;vypadnu oknem z&nbsp;pokojíčku a&nbsp;podívám se&nbsp;k&nbsp;Rajským. Ten den začal U&nbsp;Zlatého města Prahy divoce. Přišla dopoledne společnost cikánů, byli pěkně oblečený, a&nbsp;tak že&nbsp;byli kotláři a&nbsp;měli peníze, tak seděli u&nbsp;stolu a&nbsp;dávali si&nbsp;všechno to&nbsp;nejlepší, a&nbsp;pokaždé, když si&nbsp;něco objednávali dalšího, tak ukázali, že&nbsp;mají peníze, ředitel hudební školy seděl u&nbsp;okna, a&nbsp;že cikáni křičeli, tak si&nbsp;přesedl doprostředka restaurace a&nbsp;četl dál knihu, musela to&nbsp;být hrozně zajímavá knížka, protože když se&nbsp;pan ředitel zvedl, aby šel o&nbsp;tři stoly dál, tak pořád četl tu&nbsp;knížku, i&nbsp;když usedal, tak četl, rukama nahmatal židli a&nbsp;četl dál, a&nbsp;já jsem čistil sklenice pro štamgasty, díval jsem se&nbsp;proti světlu, bylo ještě dopoledne, jen polévky a&nbsp;gulášky pár hostům, to&nbsp;bylo to, že&nbsp;všichni číšníci, i&nbsp;kdyby neměli co&nbsp;dělat, tak pořád museli něco dělat, tak jako já&nbsp;jsem čistil tak pečlivě, a&nbsp;vrchní taky vestoje rovnal v&nbsp;příborníku vidličky a&nbsp;číšník se&nbsp;znovu dal do&nbsp;přerovnávání bešteků… a&nbsp;teď pod oknem, jak jsem se&nbsp;díval skrz sklenici se&nbsp;Zlatou Prahou, tak jsem viděl, jak běží rozezlení cikáni, a&nbsp;teď vběhli do&nbsp;naší Zlaté Prahy, a&nbsp;už asi na&nbsp;chodbě vytáhli nože, a&nbsp;teď to&nbsp;bylo něco hrozného, přeběhli k&nbsp;těm cikánům kotlářům, ale ti&nbsp;jako by&nbsp;už&nbsp;na&nbsp;ně&nbsp;čekali, vyskočili a&nbsp;táhli za&nbsp;sebou stoly, ty&nbsp;stoly pořád tak před sebe dávali, aby se&nbsp;na&nbsp;ně&nbsp;ti&nbsp;cikáni s&nbsp;nožema nedostali, ale přesto dva už&nbsp;leželi na&nbsp;zemi, v&nbsp;zádech jim trčel nůž, a&nbsp;ti s&nbsp;nožema jak bodali, tak sekali, i&nbsp;do rukou, a&nbsp;tak už&nbsp;i&nbsp;stoly byly plné krve, ale pan ředitel hudební školy četl tu&nbsp;knížku dál, usmíval se, a&nbsp;ta cikánská vichřice přehřměla ne&nbsp;kolem pana ředitele, ale přes něj, zakrváceli mu&nbsp;hlavu i&nbsp;knížku, dvakrát bodli do&nbsp;jeho stolu, ale pan ředitel četl dál, já&nbsp;sám jsem byl pod stolem a&nbsp;po čtyřech jsem lezl do&nbsp;kuchyně, a&nbsp;cikáni ječeli a&nbsp;nože blýskaly, jak zlaté mouchy poletovaly ty&nbsp;pablesky Zlatou Prahou, a&nbsp;ti cikáni bez zaplacení vycouvali z&nbsp;restaurace a&nbsp;na všech stolech byla krev, dva leželi na&nbsp;zemi a&nbsp;na jednom stole byly uříznuté akorát dva prsty a&nbsp;jedním šmiknutím uříznuté ucho a&nbsp;pak kus masa, pan doktor když přišel a&nbsp;ohledal ty&nbsp;pobodané a&nbsp;ty kousky, shledal v&nbsp;tom kuse masa uříznutého kus svalu z&nbsp;ruky u&nbsp;ramene, a&nbsp;jediný pan ředitel školy teď si&nbsp;dal hlavu do&nbsp;dlaní, lokty si&nbsp;opřel o&nbsp;stůl, a&nbsp;četl tu&nbsp;svoji knihu dál, zatímco všechny ostatní stoly byly sražené u&nbsp;východu, ty&nbsp;stoly zabarikádovaly a&nbsp;kryly útěk kotlářů, a&nbsp;pan šéf nevěděl nic jiného, než že&nbsp;si&nbsp;vzal bílou vestu posetou včelkama, stál před restaurací a&nbsp;zdvihal dlaně a&nbsp;říkal přicházejícím hostům, bohužel, stal se&nbsp;u&nbsp;nás incident, votevřeme až&nbsp;zejtra. A&nbsp;já jsem měl na&nbsp;starosti zakrvavený ubrusy, tolik otisků dlaní a&nbsp;prstů, a&nbsp;všechno jsem musel odnést na&nbsp;dvůr a&nbsp;zatopit ve&nbsp;velikým kotli v&nbsp;prádelně, a&nbsp;kredencká a&nbsp;ficka všechno musely zaprat a&nbsp;pak vyvařit, já&nbsp;jsem měl věšet ty&nbsp;ubrusy, ale nedosáhl jsem na&nbsp;šňůru, a&nbsp;tak to&nbsp;dělala ficka, a&nbsp;já jsem jí&nbsp;podával ty&nbsp;mokrý vyždímaný ubrusy, a&nbsp;byl jsem jí&nbsp;po&nbsp;prsa, a&nbsp;ona se&nbsp;smála a&nbsp;využívala toho, aby mne zesměšnila, tiskla mi&nbsp;ty&nbsp;prsy na&nbsp;tvář, dělala jako že&nbsp;omylem, střídavě jedním prsem a&nbsp;pak druhým, položeným na&nbsp;oko, mi&nbsp;zatemnila svět, bylo to&nbsp;všechno voňavé, když se&nbsp;pak naklonila pro ubrus do&nbsp;koše, tak jsem jí&nbsp;viděl zase já&nbsp;dolů mezi ty&nbsp;houpající se&nbsp;prsy, narovnala se&nbsp;a&nbsp;ty prsy se&nbsp;přelily z&nbsp;visení do&nbsp;trčení, a&nbsp;s&nbsp;kredenckou i&nbsp;fickou se&nbsp;ty&nbsp;ženské smály a&nbsp;říkaly mi, synáčku, kolikpak ti&nbsp;je&nbsp;roků, už&nbsp;ti&nbsp;bylo čtrnáct? A&nbsp;kdy? A&nbsp;pak byl podvečer a&nbsp;vítr vál a&nbsp;ty ubrusy byly tak, že&nbsp;se&nbsp;na&nbsp;dvoře tvořily celé zástěny, jaké dáváme, když je&nbsp;v&nbsp;restauraci svatba nebo uzavřená společnost, a&nbsp;já jsem už&nbsp;měl všechno na&nbsp;place připravené, a&nbsp;už se&nbsp;všechno zase skvělo čistotou, všude byly karafiáty, to&nbsp;podle sezóny se&nbsp;přinášel celý koš květin, a&nbsp;já jsem šel spát, ale když bylo pak ticho a&nbsp;na dvoře pleskaly ty&nbsp;ubrusy, jako by&nbsp;se&nbsp;sebou hovořily, dvůr byl plný mušelínových hovorů, otevřel jsem okno a&nbsp;pak jsem vyklouzl a&nbsp;mezi ubrusy jsem se&nbsp;dostal podle okének k&nbsp;vratům a&nbsp;přehoupl jsem je&nbsp;a&nbsp;šel jsem uličkou, od&nbsp;lucerny k&nbsp;lucerně. Vždycky jsem ve&nbsp;tmě počkal, až&nbsp;mne noční chodci předejdou, až&nbsp;jsem zdaleka viděl zelený nápis U&nbsp;Rajských, a&nbsp;tak jsem chvíli stál a&nbsp;čekal, z&nbsp;útrob baráku se&nbsp;ozývalo řinčení orchestrionu, a&nbsp;tak jsem si&nbsp;dodal odvahy a&nbsp;vešel jsem a&nbsp;tam na&nbsp;chodbě bylo okénko a&nbsp;já jsem tam stál a&nbsp;to okénko bylo tak vysoko, že&nbsp;jsem se&nbsp;musel za&nbsp;prsty zvednout, a&nbsp;tam seděla paní Rajská a&nbsp;povídá: „Copak si&nbsp;přejete, chasníčku?“ a&nbsp;já jsem řekl, že&nbsp;bych se&nbsp;chtěl pobavit, a&nbsp;tak otevřela, a&nbsp;když jsem vešel, seděla tam černovlasá mladá slečna a&nbsp;měla vyčesané vlasy a&nbsp;kouřila, a&nbsp;optala se&nbsp;mne, co&nbsp;bych tak chtěl? A&nbsp;já jsem řekl, že&nbsp;bych chtěl povečeřet, a&nbsp;ona na&nbsp;to, tak vám máme přinést večeři sem nebo do&nbsp;lokálu, a&nbsp;já jsem se&nbsp;začervenal a&nbsp;řekl, ne, já&nbsp;chci večeřet v&nbsp;chambre séparée, a&nbsp;ona se&nbsp;na&nbsp;mne zadívala a&nbsp;hvízdla si&nbsp;dlouze a&nbsp;zeptala se, a&nbsp;už věděla odpověď: „A&nbsp;s&nbsp;kým?“ A&nbsp;já jsem ukázal na&nbsp;ni&nbsp;a&nbsp;řekl: „S&nbsp;vámi“, a&nbsp;tak ona vrtěla hlavou a&nbsp;nabídla mi&nbsp;ruku, a&nbsp;ruku v&nbsp;ruce mne vedla temnou chodbou s&nbsp;červenými tlumenými světly, a&nbsp;otevřela dveře, a&nbsp;tam bylo kanapíčko a&nbsp;stůl a&nbsp;dvě plyšové židle a&nbsp;světlo vycházelo odkudsi zpoza záclony za&nbsp;garnýží, a&nbsp;přes strop padalo dolů jak větvičky smuteční vrby, a&nbsp;já jsem se&nbsp;posadil, a&nbsp;když jsem nahmatal peníze, tak jsem dostal sílu a&nbsp;řekl jsem, povečeříte se&nbsp;mnou? a&nbsp;co budete pít? a&nbsp;ona řekla šampaňské, a&nbsp;já jsem přikývnul a&nbsp;ona zatleskala a&nbsp;přišel číšník a&nbsp;přinesl láhev a&nbsp;otvíral ji&nbsp;a&nbsp;pak ji&nbsp;odnesl do&nbsp;přístěnku a&nbsp;přinesl sklenky a&nbsp;naléval, a&nbsp;já jsem pil šampaňské a&nbsp;bublinky mi&nbsp;stoupaly do&nbsp;nosu a&nbsp;kýchal jsem a&nbsp;slečna pila sklínku za&nbsp;sklínkou, když se&nbsp;mi&nbsp;představila, pak dostala hlad a&nbsp;já jsem řekl, ano, noste to&nbsp;nejlepší, a&nbsp;ona řekla, že&nbsp;ráda ústřice, že&nbsp;jsou tady čerstvé, a&nbsp;tak jsme jedli ústřice a&nbsp;nové šampaňské, a&nbsp;pak ještě, a&nbsp;ona mne začala hladit po&nbsp;vlasech a&nbsp;ptala se&nbsp;mne, odkud pocházím, a&nbsp;já jsem řekl, že&nbsp;z&nbsp;tak maličké vesničky, že&nbsp;uhlí jsem poprvé viděl až&nbsp;loni, a&nbsp;ona se&nbsp;tomu smála a&nbsp;řekla, abych se&nbsp;udělal komód, a&nbsp;mně bylo horko, ale sundal jsem si&nbsp;kabát a&nbsp;ona řekla, že&nbsp;je&nbsp;jí&nbsp;horko, tak zda by&nbsp;si&nbsp;mohla taky sundat šaty, a&nbsp;já jsem jí&nbsp;pomáhal, a&nbsp;rovnal jsem jí&nbsp;šaty na&nbsp;židli a&nbsp;ona mi&nbsp;potom rozepnula poklopec a&nbsp;teď jsem věděl, že&nbsp;to&nbsp;U&nbsp;Rajských musí být ne&nbsp;pěkné, ne&nbsp;krásné a&nbsp;rozkošné, ale rajské, vzala mne za&nbsp;hlavu a&nbsp;přitiskla si&nbsp;ji&nbsp;mezi prsy a&nbsp;ta prsa voněla, zavřel jsem oči a&nbsp;jako by&nbsp;se&nbsp;mi&nbsp;chtělo spát, tak krásná byla ta&nbsp;vůně a&nbsp;ty tvary a&nbsp;jemnost kůže, a&nbsp;ona mně dávala hlavu níž a&nbsp;níž, a&nbsp;voněl jsem jí&nbsp;k&nbsp;břichu a&nbsp;ona oddychovala a&nbsp;bylo to&nbsp;tak zakázaně krásné, že&nbsp;jsem si&nbsp;nepřál už&nbsp;nic víc než tohle, na&nbsp;tohle že&nbsp;každý týden si&nbsp;našetřím na&nbsp;horkých párcích osm set a&nbsp;víc, že&nbsp;mám krásný a&nbsp;vznešený cíl, jak říkával mi&nbsp;tatínek, abych vždycky měl cíl a&nbsp;že budu zachráněn, protože budu mít pro co&nbsp;žít. Ale ono to&nbsp;bylo ještě tak na&nbsp;půl cesty, Jaruška mi&nbsp;pak tiše vysvlékala kalhoty, stáhla trenýrky a&nbsp;líbala mne do&nbsp;slabin a&nbsp;já jsem najednou byl tak roztřepaný a&nbsp;tak tou představou, co&nbsp;se&nbsp;to&nbsp;všecko děje U&nbsp;Rajských, rozklepaný, že&nbsp;jsem se&nbsp;stočil do&nbsp;klubíčka a&nbsp;řekl jsem, co&nbsp;to, Jaruško, děláte? A&nbsp;ona se&nbsp;vzpamatovala, ale když mne viděla, tak nedala, vzala mne do&nbsp;úst a&nbsp;já jsem ji&nbsp;odtlačoval, ale ona byla jako pomatená, držela mne v&nbsp;ústech a&nbsp;pohybovala hlavou a&nbsp;zvyšovala rychle ty&nbsp;pohyby, a&nbsp;potom jsem ji&nbsp;už&nbsp;neodtlačoval a&nbsp;neodstrkával, ale celý jsem se&nbsp;natáhl, a&nbsp;držel jsem ji&nbsp;za&nbsp;ouška a&nbsp;cítil jsem, jak odtékám, jak je&nbsp;to&nbsp;docela jinačí, než jsem si&nbsp;to&nbsp;dělával sám, jak tohle do&nbsp;poslední kapky ze&nbsp;mne vypíjí slečna s&nbsp;krásnýma vlasama, zavřenýma očima, vypíjí ze&nbsp;mne to, co&nbsp;jsem odstříkával a&nbsp;odmrskával s&nbsp;odporem do&nbsp;uhlí ve&nbsp;sklepě nebo v&nbsp;posteli do&nbsp;kapesníku… když se&nbsp;zvedla, řekla hlasem plným únavy, a&nbsp;teďka z&nbsp;lásky… ale já&nbsp;jsem byl příliš dojatý a&nbsp;příliš zvadlý, až&nbsp;jsem se&nbsp;ubránil, a&nbsp;povídám, ale já&nbsp;mám hlad, nemáte hlad taky? A&nbsp;že jsem měl žízeň, vzal jsem sklenici Jarušky, hnala se&nbsp;po&nbsp;mně, ale nemohla zabránit, abych se&nbsp;nenapil, a&nbsp;zklamán jsem odložil sklenici, protože v&nbsp;ní bylo ne&nbsp;šampaňské, ale žlutá limonáda, od&nbsp;začátku pila limonádu, kterou jsem platil jako šampaňské, a&nbsp;já jsem to&nbsp;teprve teď věděl, zasmál jsem se&nbsp;a&nbsp;poručil jsem ještě jednu láhev, a&nbsp;když ji&nbsp;vrchní přinesl, tak jsem ji&nbsp;otevřel a&nbsp;sám nalil, a&nbsp;pak jsme zase ještě jedli a&nbsp;zvnitřku lokálu břinkal ariston, a&nbsp;když jsme dopili láhev a&nbsp;já začal být přiopilý, zase jsem se&nbsp;svezl na&nbsp;kolena a&nbsp;položil jsem hlavu do&nbsp;slečnina klína a&nbsp;líbal jsem, muchloval jazykem ty&nbsp;krásné vousy a&nbsp;vlasy, ale že&nbsp;jsem byl lehký, slečna mne vzala v&nbsp;podpaží a&nbsp;vytáhla mne na&nbsp;sebe, roztáhla nohy, a&nbsp;já jsem jak po&nbsp;másle vjel poprvé do&nbsp;ženské, to, nač jsem se&nbsp;těšil, tak to&nbsp;bylo tady, ona mne tiskla k&nbsp;sobě a&nbsp;šeptala mi, abych se&nbsp;zdržel, abych co&nbsp;nejdéle, ale já&nbsp;jsem se&nbsp;jen dvakrát pohnul, potřetí jsem stříkal do&nbsp;teplého masa, a&nbsp;ona se&nbsp;prohnula do&nbsp;mostu, ležela tak, že&nbsp;vlasama a&nbsp;chodidly se&nbsp;dotýkala kanape, a&nbsp;já jsem ležel na&nbsp;mostu jejího těla a&nbsp;do poslední chvíle, než jsem změknul, jsem zůstával v&nbsp;jejích roztažených nohách tak dlouho vězet, až&nbsp;jsem se&nbsp;vyvlékl a&nbsp;lehl si&nbsp;vedle ní. Oddychovala, položila se&nbsp;a&nbsp;po paměti mne nahmatala a&nbsp;hladila mne po&nbsp;břichu a&nbsp;po celém těle… A&nbsp;pak přišel čas oblékání a&nbsp;přišel čas loučení a&nbsp;čas placení, a&nbsp;vrchní počítal a&nbsp;počítal a&nbsp;podal mi&nbsp;účet na&nbsp;sedm set dvacet korun, a&nbsp;já jsem odcházel a&nbsp;vzal jsem ještě dvě stovky a&nbsp;dal jsem je&nbsp;Jarušce, a&nbsp;když jsem vyšel od&nbsp;Rajských, opřel jsem se&nbsp;za&nbsp;první zdí, a&nbsp;ve tmě jsem tak stál opřený, zasněný a&nbsp;poprvé jsem se&nbsp;dozvěděl, co&nbsp;se&nbsp;děje v&nbsp;těch krásných domech, kde jsou slečny, ale řekl jsem si, máš za&nbsp;vyučenou, hned sem půjdeš zejtra a&nbsp;budeš dělat zase pána, protože jsem je&nbsp;všecky ohromil, přišel jsem jako pikolík, který roznáší na&nbsp;nádraží horké párky, a&nbsp;odcházel jsem víc než jakýkoliv pán, který sedává U&nbsp;Zlaté Prahy u&nbsp;stolu štamgastů, kam mohou jen nóbl páni, jen městská honorace…</span></p>
        <p class="chunk" data-nb-ref-number="4" data-nb-words="2512" data-nb-chars="13466"><span class="idea" data-nb-ref-number="4" id="idea4" data-nb-words="2512" data-nb-chars="13466">A&nbsp;hned druhý den jsem se&nbsp;díval na&nbsp;svět docela jinak, ty&nbsp;peníze, které mi&nbsp;otevřely dveře nejen k&nbsp;Rajským, ale i&nbsp;k&nbsp;úctě, to&nbsp;jsem si&nbsp;dodatečně vzpomenul, že&nbsp;paní Rajská ve&nbsp;vrátnici, když viděla, že&nbsp;jsem hodil do&nbsp;vzduchu dvě stovky, tak se&nbsp;mi&nbsp;hnala po&nbsp;ruce a&nbsp;chtěla mi&nbsp;ji&nbsp;políbit, já&nbsp;jsem myslel, že&nbsp;chtěla vědět, kolik je&nbsp;přesně hodin na&nbsp;náramkových hodinkách, které jsem ještě neměl, avšak to&nbsp;políbení nebylo políbení mně, pikolíkovi od&nbsp;Zlaté Prahy, ale to&nbsp;bylo políbení těch dvou stovek, a&nbsp;vůbec těch peněz, které jsem měl já, já, který mám ještě tisíc korun schovaných v&nbsp;posteli, a&nbsp;který může mít peněz, ne&nbsp;jak se&nbsp;mu&nbsp;jich zachce, ale jak každý den si&nbsp;vydělá na&nbsp;nádraží prodejem horkých párků. A&nbsp;tak jsem dopoledne byl poslán s&nbsp;košem pro květiny, a&nbsp;když jsem se&nbsp;vracel, viděl jsem, jak penzista po&nbsp;čtyřech leze a&nbsp;hledá nějaký zakutálený peníz, vlastně jsem si&nbsp;uvědomil na&nbsp;té&nbsp;cestě, že&nbsp;jako štamgasti sedává u&nbsp;nás také zahradník a&nbsp;mistr uzenář a&nbsp;řezník a&nbsp;majitel parní mlékárny, že&nbsp;vlastně u&nbsp;nás se&nbsp;scházejí ti, kteří dodávají nám pečivo a&nbsp;maso, to&nbsp;šéf, když pro­hlídl lednici, tak to&nbsp;kolikrát řekl, okamžitě jdi k&nbsp;řezníkovi a&nbsp;vyřiď mu, ať&nbsp;si&nbsp;to&nbsp;hubený tele okamžitě odveze, hned teďka, a&nbsp;taky tele do&nbsp;večera bylo pryč a&nbsp;mistr řezník seděl, jako by&nbsp;se&nbsp;nic nestalo, ale ten penzista asi špatně viděl, a&nbsp;tak dlaní ťapal v&nbsp;prachu, povídám, copak hledáte, tatínku, copak? A&nbsp;on řekl, že&nbsp;ztratil dvacet halířů, a&nbsp;já jsem počkal, až&nbsp;lidé šli kolem, a&nbsp;vzal jsem hrst drobných a&nbsp;hodil jsem to&nbsp;do&nbsp;vzduchu a&nbsp;honem jsem se&nbsp;chopil uch koše a&nbsp;zabořil jsem se&nbsp;do&nbsp;karafiátů a&nbsp;šel jsem dál, a&nbsp;když jsem se&nbsp;před rohem otočil, viděl jsem, jak po&nbsp;zemi leze ještě několik chodců, všichni měli dojem, že&nbsp;vypadly ty&nbsp;mince jim, a&nbsp;jeden osočoval druhého, aby mu&nbsp;ty&nbsp;peníze vrátil, a&nbsp;tak vkleče se&nbsp;hádali a&nbsp;prskali a&nbsp;drápali si&nbsp;do&nbsp;očí jako kocouři v&nbsp;botách, a&nbsp;já jsem se&nbsp;rozesmál a&nbsp;hned jsem věděl, co&nbsp;s&nbsp;lidma hejbá a&nbsp;v&nbsp;co lidé věří a&nbsp;co jsou schopni za&nbsp;pár mincí udělat. A&nbsp;když jsem přinesl květiny a&nbsp;viděl jsem, jak před naší restaurací stojí tolik lidí, vyběhl jsem do&nbsp;pokoje pro hosty a&nbsp;vyklonil jsem se&nbsp;a&nbsp;plnou hrst drobných jsem hodil tak, aby spadly ne&nbsp;hned vedle lidí, ale až&nbsp;o&nbsp;pár metrů dál. A&nbsp;seběhl jsem dolů a&nbsp;přiřezával karafiáty a&nbsp;vždycky dvě větvičky asparágusu a&nbsp;dva karafiáty jsem dával do&nbsp;vázičky a&nbsp;přitom jsem se&nbsp;z&nbsp;okna díval, jak lidé lezou po&nbsp;čtyřech a&nbsp;sbírají peníze, moje mince, a&nbsp;přitom se&nbsp;hádají, že&nbsp;jeden ten samý šesták viděl dřív než ten, který jej zdvihnul… A&nbsp;tu noc a&nbsp;potom ty&nbsp;noci další jsem snil a&nbsp;sníval, pak i&nbsp;ve dne, když nebylo co&nbsp;dělat, a&nbsp;já jsem musel dělat, jako že&nbsp;něco dělám, když jsem čistil sklenice a&nbsp;díval jsem se&nbsp;proti světlu a&nbsp;kladl jsem si&nbsp;sklo na&nbsp;oči a&nbsp;viděl skrz ně&nbsp;na&nbsp;druhou stranu na&nbsp;roztříštěné náměstí a&nbsp;morový sloup a&nbsp;nebe a&nbsp;na něm mračna, i&nbsp;za dne jsem sníval o&nbsp;tom, jak lítám nad městečky a&nbsp;městy a&nbsp;vesnicemi a&nbsp;městysy, jak mám nekonečně velikou kapsu a&nbsp;jak nabírám plné hrsti mincí a&nbsp;házím je&nbsp;na&nbsp;dláždění, vždycky je&nbsp;rozhazuji jako rozsévač obilí, vždycky ale za&nbsp;záda chodců nebo jen tak stojících, plné hrsti drobných a&nbsp;vidím, jak skoro nikdo neodolá a&nbsp;sbírá ty&nbsp;šestáky, jak jeden do&nbsp;druhého beraní hlavami, a&nbsp;jak se&nbsp;hádají, ale já&nbsp;už&nbsp;letím dál a&nbsp;dělá mi&nbsp;to&nbsp;dobře, i&nbsp;ze sna jsem polykal blaženě, když jsem nabíral z&nbsp;kapsy ty&nbsp;hrsti a&nbsp;házel je&nbsp;dalším a&nbsp;dalším skupinkám za&nbsp;záda, a&nbsp;peníze s&nbsp;řinkotem cinkaly a&nbsp;rozkuláčívaly se, a&nbsp;já jsem měl tu&nbsp;schopnost, že&nbsp;jsem jako včela vletěl do&nbsp;vagonů, do&nbsp;vlaků a&nbsp;do tramvají a&nbsp;zničehonic jsem břinknul hrstí nikláků o&nbsp;podlahu, a&nbsp;jak všichni se&nbsp;okamžitě naklánějí a&nbsp;vrážejí do&nbsp;sebe, aby sesbírali drobné, o&nbsp;kterých si&nbsp;každý myslí a&nbsp;předstírá, že&nbsp;vypadly jen a&nbsp;jen jemu… A&nbsp;tohle snění mne povzbuzovalo, že&nbsp;jsem byl maličký, a&nbsp;tak jsem musel nosit vysoký kaučukový límec, měl jsem malý a&nbsp;krátký krk a&nbsp;ten límec se&nbsp;mi&nbsp;zařezával nejen do&nbsp;krku, ale i&nbsp;pod bradu, a&nbsp;tak&nbsp;– aby mne to&nbsp;nebolelo&nbsp;– tak jsem měl pořád hlavu vztyčenou, naučil jsem se&nbsp;tak i&nbsp;dívat, protože jsem nemohl bez bolesti dát hlavu dolů, nakláněl jsem se&nbsp;celým trupem, a&nbsp;tak jak jsem míval hlavu zakloněnou, přivírala se&nbsp;mi&nbsp;víčka a&nbsp;já jsem se&nbsp;díval na&nbsp;svět tak nějak, jako bych jím pohrdal, posmíval se&nbsp;mu, přezíral, takže si&nbsp;i&nbsp;hosté mysleli, že&nbsp;jsem namyšlený, a&nbsp;tak jsem se&nbsp;naučil i&nbsp;stát a&nbsp;chodit, chodidla jsem měl pořád rozpálená jako žehličky, divíval jsem se, že&nbsp;jsem nechytil, že&nbsp;mi&nbsp;neshořely boty, tak mne pálívala chodidla, někdy jsem byl tak zoufalý, že&nbsp;jsem si&nbsp;lil studenou sodovku do&nbsp;botek, obzvláště na&nbsp;nádraží, ale to&nbsp;pomohlo jen na&nbsp;chvilku, a&nbsp;já jsem byl na&nbsp;pokraji touhy vyzout se&nbsp;a&nbsp;běžet ve&nbsp;fraku rovnou do&nbsp;potoka a&nbsp;tam si&nbsp;ponořit ty&nbsp;svoje nohy do&nbsp;vody, a&nbsp;tak jsem zase a&nbsp;znovu si&nbsp;lil do&nbsp;bot sodovku, někdy i&nbsp;kousek zmrzliny, a&nbsp;tak jsem chápal, proč vrchní a&nbsp;pinglové na&nbsp;place mají ty&nbsp;nejstarší boty, ty&nbsp;nejrozšmatchanější, ty, které nacházíte na&nbsp;smetištích, protože jen v&nbsp;těchto botách lze vydržet celý den stát a&nbsp;chodit, a&nbsp;vůbec i&nbsp;pokojské a&nbsp;pokladní, všichni jsme trpěli těma nohama, ono taky když jsem se&nbsp;večer vyzul, tak jsem měl nohy zaprášené až&nbsp;po&nbsp;kolena, jako bych se&nbsp;celý den brouzdal ne&nbsp;po&nbsp;parketách a&nbsp;kobercích, ale uhelným prachem, to&nbsp;byla ta&nbsp;druhá stránka mého fraku, ten rub všech pinglů a&nbsp;pikolíků a&nbsp;vrchních na&nbsp;celém světě, bílá naškrobená košile a&nbsp;třpytivě bílý kaučukový límec, a&nbsp;zvolna černající nohy, jako při nějaké hrozné nemoci, kdy začnou lidé odumírat od&nbsp;nohou… ale!, každý týden jsem si&nbsp;našetřil na&nbsp;další a&nbsp;pokaždé novou slečnu, ta&nbsp;druhá slečna v&nbsp;mém životě, ta&nbsp;zase byla blondýna. Když jsem vstoupil a&nbsp;optali se&nbsp;mne, co&nbsp;si&nbsp;přeji, řekl jsem, že&nbsp;chci povečeřet, a&nbsp;hned jsem dodal, ale v&nbsp;chambre séparée, a&nbsp;když se&nbsp;mě&nbsp;optali s&nbsp;kým?, ukázal jsem na&nbsp;blondýnu a&nbsp;zase jsem byl zamilovaný do&nbsp;té&nbsp;světlovlásky, dokonce to&nbsp;bylo ještě krásnější než poprvně, i&nbsp;když to&nbsp;poprvně bylo nezapomenutelné. A&nbsp;tak jsem pořád zkoušel jen tu&nbsp;sílu peněz, poroučel jsem šampaňské, ale napřed jsem jej ochutnal, slečna musela pít se&nbsp;mnou originál, nestrpěl jsem už, aby mně nalívali víno a&nbsp;slečně limonádu. A&nbsp;když jsem ležel nahý a&nbsp;díval se&nbsp;na&nbsp;strop a&nbsp;blondýnka ležela vedle mne a&nbsp;dívala se&nbsp;na&nbsp;strop taky, zničehonic jsem vstal a&nbsp;vytáhl jsem z&nbsp;vázy pivoňku a&nbsp;otrhal jsem okvětní lístky a&nbsp;kolem dokola jsem obložil z&nbsp;několika pivoněk slečně břicho, bylo to&nbsp;tak krásné, že&nbsp;jsem se&nbsp;podivil, a&nbsp;slečna se&nbsp;zdvíhala a&nbsp;dívala se&nbsp;na&nbsp;svoje břicho taky, ale pivoňky padaly, a&nbsp;já jsem ji&nbsp;zatlačil něžně zpátky, aby zůstala ležet, a&nbsp;ze skoby jsem sundal zrcadlo a&nbsp;nastavil jsem to&nbsp;zrcadlo tak, aby slečna viděla, jak krásné je&nbsp;její břicho obložené pivoňkovými okvětními lístky, pravil jsem, to&nbsp;bude krásné, kdykoliv sem přijdu, tak jak tady bude kvítí, tak ti&nbsp;obložím bříško, ona řekla, že&nbsp;tohle se&nbsp;jí&nbsp;ještě nikdy nestalo, takový hold její kráse, a&nbsp;řekla mi, že&nbsp;se&nbsp;do&nbsp;mne těmi květinami zamilovala, já&nbsp;jsem řekl, jak to&nbsp;bude krásné, až&nbsp;na&nbsp;Vánoce natrhám smrkové větvičky a&nbsp;obložím jí&nbsp;bříško těmi větvičkami, a&nbsp;ona řekla, že&nbsp;bude ještě krásnější, až&nbsp;jí&nbsp;obložím břicho jmelím, ale nejlepší že&nbsp;by&nbsp;bylo, a&nbsp;to musí zařídit, aby nad kanapem na&nbsp;stropě viselo zrcadlo, abychom se&nbsp;viděli, jak ležíme, a&nbsp;hlavně jak ona je&nbsp;krásná, když je&nbsp;nahá s&nbsp;věncem kolem kožíšku, věncem, který se&nbsp;bude měnit podle ročních období a&nbsp;květin, které jsou typické pro ten který měsíc, jak to&nbsp;bude krásné, až&nbsp;ji&nbsp;pak obložím kopretinami a&nbsp;slzičkami Panny Marie, a&nbsp;chryzantémami a&nbsp;listopadkami a&nbsp;barevným listím… a&nbsp;já jsem vstal a&nbsp;objímal jsem se&nbsp;a&nbsp;byl jsem veliký, když jsem odcházel, dal jsem jí&nbsp;dvě stě korun, ale ona mi&nbsp;je&nbsp;vrátila, a&nbsp;já je&nbsp;položil na&nbsp;stůl a&nbsp;odcházel jsem a&nbsp;měl jsem dojem, že&nbsp;měřím metr osmdesát, i&nbsp;paní Rajské jsem podal stokorunu do&nbsp;okýnka, kam se&nbsp;sehnula a&nbsp;dívala se&nbsp;na&nbsp;mne skrze brýle… a&nbsp;vyšel jsem do&nbsp;noci a&nbsp;nebe bylo v&nbsp;tmavých uličkách plné hvězd, ale já&nbsp;jsem neviděl nic jiného než všechny jaterníky a&nbsp;bledule a&nbsp;sněženky a&nbsp;petrklíče kolem dokola břicha slečny blondýnky, čím víc jsem kráčel, tím víc jsem žasnul, kde se&nbsp;ve&nbsp;mně vzal ten nápad obložit jako salátem mísu se&nbsp;šunkou, tak obložit hezký ženský břich s&nbsp;kopečkem vlasů uprostřed, a&nbsp;tak, jak jsem znal květiny, pokračoval jsem a&nbsp;oblékal nahou světlovlásku do&nbsp;mochen a&nbsp;okvětních lístků tulipánů a&nbsp;kosatců a&nbsp;umínil jsem si, že&nbsp;všechno ještě domyslím, protože na&nbsp;celý rok budu mít zábavu, že&nbsp;za&nbsp;peníze lze koupit nejen krásnou dívku, ale za&nbsp;peníze lze taky koupit poezii. Druhý den ráno, když jsme stáli na&nbsp;koberci a&nbsp;šéf procházel a&nbsp;díval se, zda máme čisté košile a&nbsp;všechny knoflíky, a&nbsp;když řekl, dobrý den, dámy a&nbsp;pánové, díval jsem se&nbsp;na&nbsp;ficku a&nbsp;kredenckou, díval jsem se&nbsp;na&nbsp;jejich bílé zástěrky tak, že&nbsp;mne ficka vytahala za&nbsp;ucho, tak jsem se&nbsp;pronikavě díval, a&nbsp;zjistil jsem, že&nbsp;ani jedna by&nbsp;si&nbsp;nenechala ovinout břicho a&nbsp;chloupky ani kopretinami, ani pivoňkami, natož jako nějaká srnčí kýta smrkovými větvičkami nebo jmelím… a&nbsp;tak jsem čistil sklenice, díval se&nbsp;proti světlu velikých oken, za&nbsp;kterými cho­dili sem a&nbsp;tam do&nbsp;půlky přeříznutí lidé, a&nbsp;já jsem pokračoval v&nbsp;letních květinách, a&nbsp;bral jsem je&nbsp;postupně z&nbsp;košíčků a&nbsp;obkládal jsem květy a&nbsp;květinami anebo jen okvětními lístky břicho krásné blondýnky U&nbsp;Rajských, ona ležela na&nbsp;zádech a&nbsp;rozvírala i&nbsp;nohy, a&nbsp;já jsem obkládal ji&nbsp;celou i&nbsp;kolem stehen, a&nbsp;když se&nbsp;ty&nbsp;květiny smekaly, lípal jsem je&nbsp;arabskou gumou, anebo lehce přibíjel hřebíčkem nebo napínáčkem a&nbsp;tak jsem čistil vzorně sklenice, nikdo to&nbsp;nechtěl dělat, a&nbsp;já jsem vyšplíchal sklo ve&nbsp;vodě, dal jsem si&nbsp;sklenici na&nbsp;oko a&nbsp;díval se, zda je&nbsp;čistá, ale myslil jsem skrz tu&nbsp;sklenici na&nbsp;to, co&nbsp;všechno udělám U&nbsp;Rajských, a&nbsp;tak jsem se&nbsp;dostal až&nbsp;na&nbsp;poslední květiny ze&nbsp;zahrad a&nbsp;lučin a&nbsp;lesa, a&nbsp;zesmutněl jsem, co&nbsp;budu dělat v&nbsp;zimě? A&nbsp;pak jsem se&nbsp;šťastně rozesmál, protože v&nbsp;zimě jsou květiny ještě krásnější, koupím bramboříky a&nbsp;magnolie a&nbsp;sjedu do&nbsp;Prahy třeba i&nbsp;pro orchideje, anebo se&nbsp;vůbec odstěhuju do&nbsp;Prahy, tam je&nbsp;místo v&nbsp;restauracích taky, a&nbsp;tam celou zimu budu mít květin… a&nbsp;pak už&nbsp;se&nbsp;blížilo poledne a&nbsp;roznášel jsem talíře a&nbsp;ubrousky, a&nbsp;pivo a&nbsp;červenou a&nbsp;citrónovou grenadýnu, a&nbsp;když bylo poledne a&nbsp;byl největší spěch, tak se&nbsp;otevřely dveře a&nbsp;nejdřív vešla a&nbsp;pak se&nbsp;obrátila, aby zavřela, ta&nbsp;krásná blondýnka od&nbsp;Rajských, a&nbsp;posadila se&nbsp;a&nbsp;otevřela kabelku, vytáhla z&nbsp;ní obálku a&nbsp;rozhlížela se, a&nbsp;já jsem počapnul a&nbsp;honem jsem si&nbsp;zavazoval botku a&nbsp;srdce mi&nbsp;tlouklo do&nbsp;kolena, a&nbsp;přišel vrchní a&nbsp;povídá, honem jdi na&nbsp;plac, ale já&nbsp;jsem jen kýval a&nbsp;koleno jako by&nbsp;mi&nbsp;přešlo a&nbsp;vyměnilo si&nbsp;místo se&nbsp;srdcem, tolik mi&nbsp;tlouklo, ale pak jsem si&nbsp;dodal kuráž a&nbsp;vztyčil jsem se, co&nbsp;možná nejvíc jsem vytáhl hlavu a&nbsp;hodil jsem si&nbsp;přes rukáv ubrousek, a&nbsp;optal jsem se&nbsp;slečny, co&nbsp;si&nbsp;přeje, ona řekla, že&nbsp;chce vidět mne a&nbsp;malinovou grenadýnu, a&nbsp;já jsem viděl, že&nbsp;má&nbsp;na&nbsp;sobě ty&nbsp;letní šaty, šaty plný pivoněk, celá kolem dokola zajatá v&nbsp;pivoňkových záhonech, a&nbsp;já jsem se&nbsp;zapálil a&nbsp;zrudl jsem jako pivoňka taky, tohohle jsem se&nbsp;nenadál, tytam byly moje peníze, tytam byly moje tisíce, tohle, co&nbsp;jsem teď viděl, bylo jen a&nbsp;jen zadarmo, a&nbsp;tak jsem šel pro tác malinových grenadýn, a&nbsp;když jsem je&nbsp;nesl, tak ta&nbsp;blondýnka, jak měla obálku na&nbsp;ubruse, tak zvolna jen tak se&nbsp;z&nbsp;ní vyplázly ty&nbsp;moje dvě stokoruny, a&nbsp;podívala se&nbsp;na&nbsp;mne tak, že&nbsp;jsem zajektal všemi grenadýnami a&nbsp;ta první se&nbsp;svezla, zvolna se&nbsp;naklonila a&nbsp;vylila se&nbsp;jí&nbsp;do&nbsp;klína, a&nbsp;už tady byl vrchní a&nbsp;pak přiběhl ještě šéf a&nbsp;omlouvali se, šéf mne vzal za&nbsp;ucho a&nbsp;zatočil mi&nbsp;jím, a&nbsp;to neměl dělat, protože ta&nbsp;blondýnka zakřičela na&nbsp;celou restauraci: „Co si&nbsp;to&nbsp;dovolujete?“ A&nbsp;šéf: „Polil a&nbsp;zničil vám šaty, já&nbsp;to&nbsp;budu muset platit…“ A&nbsp;ona: „Co je&nbsp;vám do&nbsp;toho, já&nbsp;nic po&nbsp;vás nechci, co&nbsp;toho člověka tady zostuzujete?“ A&nbsp;šéf sladce: „Polil vám šaty…“ Všichni přestali jíst a&nbsp;ona řekla: „Do toho vám nic není a&nbsp;já vám to&nbsp;zakazuju a&nbsp;podívejte se!“ A&nbsp;vzala grenadýnu a&nbsp;shora si&nbsp;ji&nbsp;lila na&nbsp;hlavu do&nbsp;vlasů, a&nbsp;pak další grenadýnu, a&nbsp;byla celá od&nbsp;malinové šťávy a&nbsp;bublinek sodovky, a&nbsp;takhle si&nbsp;nalila poslední malinovou grenadýnu za&nbsp;výstřih… a&nbsp;řekla: „Platím…,“ a&nbsp;odcházela a&nbsp;za ní&nbsp;šla vůně malin, a&nbsp;ona vyšla v&nbsp;těch šatech hedvábných a&nbsp;plných pivoněk, teď byla obletována už&nbsp;včelami, a&nbsp;šéf mi&nbsp;vzal obálku ze&nbsp;stolu a&nbsp;řekl: „Jdi za&nbsp;ní, tohle si&nbsp;zapomněla…,“ a&nbsp;vyběhl jsem a&nbsp;stála tak na&nbsp;náměstí, a&nbsp;jako krámek o&nbsp;jarmarku s&nbsp;tureckým medem byla plná vos a&nbsp;včel a&nbsp;ona se&nbsp;jim nebránila a&nbsp;ony z&nbsp;ní sbíraly tu&nbsp;cukrovou šťávu, která ji&nbsp;tak oblila, jako by&nbsp;měla ještě jednu kůži na&nbsp;sobě, lehkou vrstvu, jako na&nbsp;nábytek se&nbsp;vtírá politura nebo palubní lak, a&nbsp;já jsem se&nbsp;jí&nbsp;díval na&nbsp;ty&nbsp;šaty, a&nbsp;podával jsem jí&nbsp;ty&nbsp;dvě stovky, a&nbsp;ona mi&nbsp;je&nbsp;vrátila a&nbsp;řekla, že&nbsp;jsem si&nbsp;je&nbsp;u&nbsp;ní včera zapomněl… A&nbsp;dodala, abych večer přišel k&nbsp;Rajským, že&nbsp;koupila krásnou kytici divokých máků… a&nbsp;já jsem viděl, jak na&nbsp;slunci jí&nbsp;zaschla malinová grenadýna do&nbsp;vlasů, jak se&nbsp;jí&nbsp;zpevnily, ztvrdly tak, jako když natěračský štětec ztvrdne, když jej nedáte do&nbsp;fermeže, tak jako rozlitá arabská guma, jak šelak, viděl jsem, že&nbsp;se&nbsp;jí&nbsp;šaty tak přilepily na&nbsp;tělo tou sladkou grenadýnou, že&nbsp;je&nbsp;bude muset strhávat ze&nbsp;sebe jako starý plakát, jako starou tapetu ze&nbsp;zdi… ale to&nbsp;všechno mi&nbsp;bylo málo, pro mne to&nbsp;bylo otřesné, že&nbsp;se&nbsp;mnou tak hovořila, že&nbsp;se&nbsp;mne nebála, že&nbsp;o&nbsp;mně věděla víc, než věděli v&nbsp;naší restauraci, že&nbsp;o&nbsp;mně asi věděla víc, než o&nbsp;sobě jsem věděl já… Ten večer mi&nbsp;pan šéf řekl, že&nbsp;v&nbsp;přízemí bude potřebovat můj pokoj na&nbsp;prádelnu, a&nbsp;že si&nbsp;musím svoje věci odnést do&nbsp;prvního patra. Povídám, až&nbsp;zítra, ne? Ale pan šéf se&nbsp;na&nbsp;mne díval a&nbsp;já věděl, že&nbsp;to&nbsp;ví, že&nbsp;se&nbsp;musím přestěhovat ještě teď, a&nbsp;znovu mi&nbsp;připomenul, že&nbsp;v&nbsp;jedenáct hodin musím jít spát, že&nbsp;je&nbsp;za&nbsp;mne odpovědný jak mým rodičům, tak společenstvu, že&nbsp;takový pikolík, aby mohl pracovat celý den, musí celou noc spát…</span></p>
        <p class="chunk" data-nb-ref-number="5" data-nb-words="4963" data-nb-chars="27584"><span class="idea" data-nb-ref-number="5" id="idea5" data-nb-words="4963" data-nb-chars="27584">Nejmilejšími hosty podniku mně vždy byli obchodní cestující. Ne&nbsp;všichni cesťáci, protože mezi agenty byli taky takoví, kteří obchodovali s&nbsp;artiklem, který byl nanic, nebo nešel, agenti s&nbsp;teplou vodou. Nejradši jsem měl tlustého agenta, který když přišel poprvně, tak jsem běžel přímo pro pana šéfa, až&nbsp;se&nbsp;pan šéf polekal, povídá, co&nbsp;je? Ale já&nbsp;jsem ze&nbsp;sebe vyrazil, pane šéf, je&nbsp;tady nějaká kapacita. A&nbsp;tak se&nbsp;šel podívat, a&nbsp;opravdu, tak tlustýho člověka jsme ještě neměli, pan šéf mne pochválil, a&nbsp;vybral pro něj pokoj, ve&nbsp;kterým pak ten cestující vždycky spával, speciální postel, pod kterou ještě podomek dal čtyři špalky a&nbsp;postel vzepřel dvěma fošnama. A&nbsp;ten se&nbsp;nám krásně uvedl, protože měl s&nbsp;sebou ještě takovýho zřízence, který na&nbsp;zádech nesl něco těžkýho, vypadal ten zřízenec jako trégr z&nbsp;nádraží, na&nbsp;popruhách nesl něco, jakoby těžkej psací stroj. A&nbsp;navečer, když ten agent povečeřel, on&nbsp;pak večeřel vždycky tak, že&nbsp;si&nbsp;vzal jídelní lístek, podíval se&nbsp;na&nbsp;něj, jako by&nbsp;si&nbsp;nemohl vůbec nic vybrat, a&nbsp;pak řekl: „Tak kromě těch plíček nakyselo mi&nbsp;neste všecko hlavní jídlo, jedno za&nbsp;druhým, tak jak budu dojídat první, noste druhý, až&nbsp;řeknu dost.“ A&nbsp;když se&nbsp;najedl, snědl vždycky deset obědů, pak se&nbsp;zasnil a&nbsp;řekl, že&nbsp;by&nbsp;chtěl něco na&nbsp;zub, a&nbsp;poprvně to&nbsp;bylo deset deka uheráku. Když mu&nbsp;je&nbsp;šéf přinesl, ten agent vzal plnou hrst mincí a&nbsp;otevřel dveře a&nbsp;vyhodil je&nbsp;na&nbsp;ulici, a&nbsp;pak, když vzal pár plátků uheráku, zase se&nbsp;jakoby rozzlobil a&nbsp;nabral plnou hrst drobnejch a&nbsp;zase je&nbsp;vyhodil na&nbsp;ulici a&nbsp;zlostně skoro si&nbsp;sedl a&nbsp;štamgasti se&nbsp;na&nbsp;sebe dívali, a&nbsp;pak na&nbsp;pana šéfa, a&nbsp;ten nic jinýho nemohl, než že&nbsp;vstal a&nbsp;uklonil se&nbsp;a&nbsp;optal se, copak rozhazujete ty&nbsp;drobný, nic ve&nbsp;zlým, pane. A&nbsp;ten agent řekl, proč bych nemohl vyhazovat drobný na&nbsp;ulici, když vy, jako majitel tohoto podniku, rozhazujete každej den zrovna tak desetikoruny… a&nbsp;šéf se&nbsp;vrátil ke&nbsp;stolu a&nbsp;vyřídil všechno štamgastům, ale ti&nbsp;se&nbsp;zneklidnili ještě víc, tak šéf se&nbsp;rozhodl a&nbsp;vrátil se&nbsp;ke&nbsp;stolu tlusťocha a&nbsp;povídá, nic ve&nbsp;zlým, ale jedná se&nbsp;tady o&nbsp;můj majetek, vy&nbsp;si&nbsp;rozhazujte mince, jak chcete, ale co&nbsp;s&nbsp;tím mají dělat moje desetikoruny… A&nbsp;tlusťoch vstal a&nbsp;řekl, když dovolíte, tak vám to&nbsp;vysvětlím, a&nbsp;mohu do&nbsp;kuchyně? A&nbsp;šéf se&nbsp;uklonil a&nbsp;rukou nabídnul dveře do&nbsp;kuchyně, a&nbsp;když tam vešel, slyšel jsem, jak se&nbsp;představil, já&nbsp;jsem zástupce firmy van Berkel, prosím, nakrájejte mi&nbsp;tady deset deka uheráku, ano? A&nbsp;tak šéfová nakrájela, odvážila, dala na&nbsp;talířek, a&nbsp;všichni jsme se&nbsp;lekali, že&nbsp;to&nbsp;je&nbsp;nějaká kontrola, ale agent zatleskal, z&nbsp;kouta se&nbsp;zvedl ten zřízenec a&nbsp;zvedl ten dečkou přikrytý předmět, který teď vypadal jako kolovrátek, kdyby to&nbsp;byl, a&nbsp;ten zřízenec vešel do&nbsp;kuchyně a&nbsp;postavil ten krám na&nbsp;stůl, agent stáhl dečku a&nbsp;tam byl takový krásný červený přístroj, placatá kulatá lesklá pila, která se&nbsp;otáčela na&nbsp;hřídeli a&nbsp;na konci hřídele byla klika a&nbsp;držátko, a&nbsp;pak tam byl ještě otáčecí knoflík… a&nbsp;ten tlusťoch se&nbsp;celý blažený usmíval na&nbsp;tenhle přístroj a&nbsp;hovořil, tak prosím, největší firma na&nbsp;světě je&nbsp;církev katolická, ta&nbsp;obchoduje s&nbsp;něčím, co&nbsp;nikdy nikdo neviděl, na&nbsp;co&nbsp;si&nbsp;nikdo nesáhl, co&nbsp;svět světem stojí to&nbsp;nikdo nepotkal, a&nbsp;to je&nbsp;prosím to, čemu se&nbsp;říká Bůh, druhá na&nbsp;světě je&nbsp;firma International, to&nbsp;prosím máte už&nbsp;taky, je&nbsp;to&nbsp;přístroj, který je&nbsp;zaveden na&nbsp;celém světě, a&nbsp;tedy takzvaná pokladna, do&nbsp;které, když celý den správně mačkáte knoflíky a&nbsp;správně je&nbsp;tisknete, tak navečer místo počítání ta&nbsp;kasa za&nbsp;vás udělá denní bilanci, a&nbsp;jako třetí je&nbsp;firma, kterou zastupuji, van Berkel, který vyrábí váhy, které váží na&nbsp;celém světě, na&nbsp;rovníku nebo na&nbsp;nordpólu přesně, a&nbsp;taky vyrábíme všechny druhy takových strojů na&nbsp;krájení masa a&nbsp;salámů, a&nbsp;půvab tohoto přístroje je&nbsp;v&nbsp;tomhle, prosím… řekl a&nbsp;oloupal, když se&nbsp;napřed dovolil, kus uherského salámu, kůži položil na&nbsp;váhu a&nbsp;teď jednou ručkou otáčel tou klikou a&nbsp;druhou tlačil na&nbsp;ten otáčecí nůž štangli salámu a&nbsp;na odkládací plošce se&nbsp;vrstvil nakrájený salám, rostl, jako by&nbsp;tam pokrájel celý ten salám, ač&nbsp;z&nbsp;toho salámu moc neubylo… a&nbsp;agent přestal točit a&nbsp;optal se, kolik myslíte, že&nbsp;jsem nakrájel toho salámu? A&nbsp;šéf řekl, patnáct deka, a&nbsp;vrchní řekl jedenáct, a&nbsp;co ty, malej? zeptal se&nbsp;mne. A&nbsp;já jsem řekl osm deka a&nbsp;šéf mne vzal za&nbsp;ucho, nakroutil mi&nbsp;je&nbsp;a&nbsp;omlouval se&nbsp;agentovi, vona ho&nbsp;maminka, když byl u&nbsp;prsu, pustila hlavou na&nbsp;dlaždičky, ale ten zástupce mě&nbsp;pohladil a&nbsp;tak krásně se&nbsp;na&nbsp;mne usmál a&nbsp;řekl, ten hoch se&nbsp;strefil nejblíž, a&nbsp;hodil na&nbsp;váhu ten nakrájený salám a&nbsp;váha ukázala sedm deka… všichni jsme se&nbsp;na&nbsp;sebe podívali, a&nbsp;pak obstoupili ten zázračný stroječek a&nbsp;všem bylo jasné, že&nbsp;tenhle strojek přináší výdělek, a&nbsp;když jsme se&nbsp;rozestoupili, ten agent vzal plnou hrst mincí a&nbsp;hodil je&nbsp;do&nbsp;truhlíku na&nbsp;ulili a&nbsp;zatleskal, a&nbsp;ten jeho trégr přinesl ještě jeden balík, vypadal pod příklopem jako šturc, pod kterým babička měla Panenku Marii, a&nbsp;když sundal ten obal, tak tam stála váha, jako v&nbsp;lékárně byla ta&nbsp;váha a&nbsp;ten jazýček byl tak tenounký a&nbsp;ukazoval jen do&nbsp;kilogramu, a&nbsp;agent řekl, tak prosím, tahle váha je&nbsp;tak přesná, že&nbsp;když na&nbsp;ni&nbsp;dýchnu, tak ukáže, kolik váží můj dech… a&nbsp;dechnul a&nbsp;opravdu, váha se&nbsp;ohnula, a&nbsp;teď vzal z&nbsp;tý naší váhy ten nařezaný uherák a&nbsp;hodil jej na&nbsp;tu&nbsp;váhu, a&nbsp;ta váha ukázala, že&nbsp;toho salámu je&nbsp;přesně šest deka a&nbsp;tři čtvrtě… a&nbsp;bylo jasné, že&nbsp;ta&nbsp;naše váha šéfa okrádá o&nbsp;čtvrt deka, a&nbsp;agent vypočítal na&nbsp;stole, to&nbsp;máme… a&nbsp;pak podškrtl výpočty a&nbsp;řekl, když prodáte za&nbsp;týden deset kilo uheráku, tak tahle váha vám ušetří stokrát čtvrt deka salámu, to&nbsp;jest skoro půl štangle uheráku… a&nbsp;opřel se&nbsp;zavřenou pěstí kloubama o&nbsp;stůl a&nbsp;založil si&nbsp;nohu tak, že&nbsp;špičkou se&nbsp;dotejkal země a&nbsp;kramflek byl vzhůru, a&nbsp;usmíval se&nbsp;vítězně ten zástupce a&nbsp;šéf řekl, jděte všichni pryč, bude se&nbsp;jednat, já&nbsp;chci, abyste mi&nbsp;to&nbsp;tady nechal všechno, tak jako to&nbsp;tady je, kupuju to! To&nbsp;je&nbsp;prosím, můj vzorek, řekl agent a&nbsp;ukázal na&nbsp;trégra. Prosím, tejden jsme chodili s&nbsp;tím vším po&nbsp;krkonošských boudách a&nbsp;skoro v&nbsp;každý slušný boudě jsme prodali jak strojek na&nbsp;řezání salámu, tak jednu váhu, obě ty&nbsp;mašinky já&nbsp;označuji jako spořič na&nbsp;daně, tak je&nbsp;to! A&nbsp;tenhle agent mne měl asi rád, tak nějak jsem mu&nbsp;připomínal jeho mládí, když mne viděl, tak mne pohladil a&nbsp;tak pěkně se&nbsp;usmál, až&nbsp;slzel. Někdy si&nbsp;dával na&nbsp;pokoj nosit minerálky. Vždycky, když jsem přišel k&nbsp;němu na&nbsp;pokoj, tak už&nbsp;byl v&nbsp;pyjama, ležel na&nbsp;koberci a&nbsp;to ohromný břicho leželo vedle něj jako nějakej sud, a&nbsp;to se&nbsp;mi&nbsp;líbilo, že&nbsp;se&nbsp;za&nbsp;břicho nestyděl, naopak, nosil je&nbsp;před sebou a&nbsp;jako nějakou reklamou rozrážel ten svět, kterej mu&nbsp;šel vstříc. Vždycky mi&nbsp;řekl, posaď se, synáčku, a&nbsp;zase se&nbsp;na&nbsp;mne usmál, bylo mi&nbsp;vždycky, jako by&nbsp;mě&nbsp;pohladil ne&nbsp;tatínek, ale maminka. Jednou mi&nbsp;vypravoval, víš, já&nbsp;jsem začal jako ty, taky docela malinkej, u&nbsp;firmy Koreff, galanterka, ach, ty&nbsp;moje děťátko, dodneška na&nbsp;toho mýho šéfa myslím, ten mi&nbsp;vždycky říkal, pořádnej obchodník má&nbsp;vždycky tři věci: nemovitosti, kšeft a&nbsp;sklady, když přijdeš o&nbsp;sklad, tak máš ještě kšeft, když přijdeš o&nbsp;kšeft i&nbsp;sklad, tak máš aspoň nemovitost a&nbsp;o&nbsp;tu tě&nbsp;nikdo nemůže připravit, ale já&nbsp;jsem byl jednou poslanej, abych přivezl hřebeny, kostěný krásný hřebeny, osm set korun stály ty&nbsp;hřebeny a&nbsp;já jsem je&nbsp;vezl na&nbsp;nosiči bicyklu a&nbsp;ve dvou obrovskejch taškách, vem si&nbsp;tadyhle bonbon, vem, vem si&nbsp;tenhle, v&nbsp;tom jsou višně v&nbsp;čikuládě, a&nbsp;jak tak tlačím do&nbsp;kopce ten bicykl, kolik ti&nbsp;je&nbsp;let? a&nbsp;já řekl, že&nbsp;patnáct, a&nbsp;on přikývnul a&nbsp;vzal si&nbsp;bonbon a&nbsp;mlaskal, a&nbsp;pokračoval, a&nbsp;tak já&nbsp;tlačím do&nbsp;kopce ty&nbsp;hřebeny a&nbsp;teď mě&nbsp;předejela selka, taky na&nbsp;kole a&nbsp;na kopci v&nbsp;lese se&nbsp;zastavila, a&nbsp;když jsem dotlačil, tak se&nbsp;na&nbsp;mne dívala, a&nbsp;tak těsně, že&nbsp;jsem sklopil oči, ona mne pohladila a&nbsp;řekla: „Podíváme se&nbsp;na&nbsp;maliny?“ A&nbsp;já jsem položil bicykl i&nbsp;s&nbsp;těma hřebenama do&nbsp;příkopu a&nbsp;ona to&nbsp;dámský kolo položila na&nbsp;moje a&nbsp;vzala mne za&nbsp;ruku a&nbsp;hned za&nbsp;prvním křovím mne povalila a&nbsp;rozepnula, a&nbsp;než jsem se&nbsp;nadál, tak byla na&nbsp;mně a&nbsp;já jsem byl zavalenej tou selkou, a&nbsp;tak mě&nbsp;měla ta&nbsp;selka jako prvního a&nbsp;já jsem si&nbsp;vzpomněl na&nbsp;to&nbsp;moje kolo a&nbsp;na ty&nbsp;moje hřebeny, a&nbsp;tak jsem běžel, a&nbsp;to její kolo leželo na&nbsp;mým bicyklu, tenkrát ty&nbsp;ženský kola měly u&nbsp;zadního kola sítění, takový barevný, jako mívali koně pletený sítění přes hlavu a&nbsp;krk, a&nbsp;já jsem ohmatal hřebeny a&nbsp;byly tam a&nbsp;oddychl jsem si, a&nbsp;ta selka, když přiběhla a&nbsp;viděla, jak nemůžu dostat šlapku mýho kola z&nbsp;toho jejího třepení, tak mi&nbsp;řekla, že&nbsp;to&nbsp;je&nbsp;znamení, abysme ještě od&nbsp;sebe nechodili, a&nbsp;já jsem se&nbsp;ale bál, ale vem si&nbsp;tenhleten bonbon, to&nbsp;je&nbsp;takzvanej nugát… a&nbsp;odjeli jsme s&nbsp;bicyklama do&nbsp;lesíka, a&nbsp;selka mi&nbsp;zase sáhla do&nbsp;kalhot, no, byl jsem mladší, než jsem dnes, a&nbsp;zase jsem já&nbsp;na&nbsp;ní&nbsp;ležel tak, jako když jsme položili bicykly do&nbsp;křoví, tak ten její bicykl položila ona na&nbsp;zem, a&nbsp;já ten na&nbsp;její, a&nbsp;tak jsme se&nbsp;milovali, tak jako ty&nbsp;bicykly, a&nbsp;bylo to&nbsp;krásný, a&nbsp;pamatuj si, synku, že&nbsp;život, když se&nbsp;trošku povede, tak je&nbsp;krásnej, tak krásnej… ach… ale jdi už&nbsp;spát, ráno musíš tak brzo vstávat, synáčku, víš? A&nbsp;vzal láhev a&nbsp;lil ji&nbsp;celou do&nbsp;sebe, slyšel jsem, jak mu&nbsp;voda pleská do&nbsp;žaludku, jako z&nbsp;okapové rýny dešťová voda do&nbsp;nádrže, když se&nbsp;pak položil na&nbsp;bok, voda docela slyšitelně se&nbsp;převalila, aby vyrovnala hladinu… Neměl jsem rád obchodní cestující s&nbsp;jídlem a&nbsp;margarínem a&nbsp;kuchyňskými potřebami, ti&nbsp;si&nbsp;nosili jídlo s&nbsp;sebou a&nbsp;jedli to&nbsp;na&nbsp;pokoji, dokonce někteří si&nbsp;brali s&nbsp;sebou lihové vařiče a&nbsp;vařili si&nbsp;na&nbsp;pokoji bramboračky a&nbsp;šlupky od&nbsp;brambor naházeli pod postel, a&nbsp;ještě chtěli, abychom jim zadarmo čistili boty, a&nbsp;když odcházeli, tak mi&nbsp;dali reklamní odznak jako tuzér a&nbsp;za to&nbsp;jsem jim směl odnést do&nbsp;auta bedničku kvasnic, protože s&nbsp;sebou brali z&nbsp;velkoobchodu, který zastupovali, ty&nbsp;kvasnice, který prodávali příležitostně cestou. Někteří cestující nosili s&nbsp;sebou tolik kufrů, že&nbsp;to&nbsp;vypadalo, že&nbsp;mají s&nbsp;sebou všechno zboží, co&nbsp;hodlají za&nbsp;týden prodat, ale zase někteří neměli s&nbsp;sebou skoro nic. To&nbsp;mne zajímalo, když takový obchodní cestující přišel a&nbsp;neměl s&nbsp;sebou kufry, čím asi tak kšeftuje? A&nbsp;vždycky to&nbsp;bylo něco, co&nbsp;mne překvapilo, tak třeba jeden dělal objednávky na&nbsp;balicí papíry a&nbsp;papírové pytlíky, ten ty&nbsp;vzorky měl s&nbsp;sebou zastrčený za&nbsp;kapesníčkem v&nbsp;kapsičce saka, jinej zase měl jen v&nbsp;aktovce jojo a&nbsp;diabolo, to&nbsp;nosil s&nbsp;sebou, jen v&nbsp;kapse měl nákupní záznam objednávek, a&nbsp;tak šel městem a&nbsp;hrál si&nbsp;s&nbsp;jojem nebo diabolem, a&nbsp;tak vešel do&nbsp;kšeftu a&nbsp;tam pokračoval v&nbsp;hraní, a&nbsp;obchodník s&nbsp;hračkami a&nbsp;galanterií nechal obchodní zástupce s&nbsp;drobným zbožím a&nbsp;zákazníky stát a&nbsp;jako ve&nbsp;snu šel vstříc a&nbsp;vztahoval ručky po&nbsp;jojo a&nbsp;po diabolu, to&nbsp;vždycky byla sezóna, než se&nbsp;obecenstvo nasytilo těchto hraček, a&nbsp;hned obchodníci: „Kolik tuctů veletuctů mi&nbsp;jich dodáte?“ A&nbsp;obchodní zástupce se&nbsp;uvolil dvacet tuctů a&nbsp;pak na&nbsp;domlouvání jich přidal ještě nějakej tucet navíc, jinou sezónu to&nbsp;byl míč z&nbsp;mechový gumy, a&nbsp;zase takovej zástupce si&nbsp;házel ve&nbsp;vlaku a&nbsp;na ulici a&nbsp;pak i&nbsp;v&nbsp;krámě takovým míčem a&nbsp;obchodník jako hypnotizovaný šel mu&nbsp;vstříc a&nbsp;díval se&nbsp;nahoru a&nbsp;dolů, jak ten míč vylétá ke&nbsp;stropu a&nbsp;zase se&nbsp;do&nbsp;ruky vrací a&nbsp;zase nahoru a&nbsp;dolů, a&nbsp;zase, kolik mi&nbsp;jich necháte tuctů veletuctů? Takovýhle sezónní agenty jsem neměl rád, neměl je&nbsp;rád ani vrchní, byli to&nbsp;takzvaní ranaři, opravdoví agenti s&nbsp;teplou vodou, my&nbsp;jsme to&nbsp;poznali, už&nbsp;jak vešli do&nbsp;podniku, že&nbsp;by&nbsp;se&nbsp;nejradši najedli a&nbsp;nezaplatili a&nbsp;oknem zdrhli, taky se&nbsp;nám to&nbsp;párkrát stalo… ale nejmilejší agent, kterej u&nbsp;nás spával, byl Gumovej král, ten, kterej dodával drogeriím choulostivý gumový zboží, zástupce firmy Primeros, kterej kdykoliv přišel, tak pokaždé měl nějakou novinku, a&nbsp;tak ho&nbsp;štamgasti zvali ke&nbsp;stolu, protože vždycky se&nbsp;něco stalo pro někoho nepříjemnýho, a&nbsp;tedy pro ostatní veselýho, ten zástupce rozdával všelijaký prezervativy, všech barev a&nbsp;tvarů, a&nbsp;já, ač&nbsp;jsem byl ještě pikolo, jsem se&nbsp;divil, a&nbsp;proto mi&nbsp;byli odporní naši štamgasti, který na&nbsp;ulici byli tak nějak vznešený, ale u&nbsp;stolu, když se&nbsp;rozdováděli, tak byli učiněný koťata, někdy až&nbsp;jako opice, tak oplzlí a&nbsp;směšní, tak vždycky, když přišel ten Gumovej král, tak někomu vpašoval do&nbsp;jídla ten primeros, někam pod knedlíček, a&nbsp;když host obracel knedlík, tak řvali smíchem, protože nejpozději do&nbsp;měsíce to&nbsp;samé se&nbsp;stane i&nbsp;jim, vůbec si&nbsp;rádi dělali naschvály, tak pan Živnostek, ten, který měl fabriku na&nbsp;umělý zuby, každou chvíli někomu hodil do&nbsp;piva pár zubů nebo kousek falešnýho chrupu, a&nbsp;sám se&nbsp;mohl udávit, když si&nbsp;vypil vlastní zuby, který hodil sousedovi do&nbsp;kávy, ale ten soused šálek proměnil a&nbsp;pan Živnostek u&nbsp;stolu se&nbsp;mohl udávit, jedině zvěrolékař mu&nbsp;dal děsnou herdu do&nbsp;zad a&nbsp;zuby vyletěly a&nbsp;padly pod stůl a&nbsp;pan Živnostek, kterej myslel, že&nbsp;to&nbsp;jsou zuby z&nbsp;fabriky, na&nbsp;ně&nbsp;dupl, ale až&nbsp;pozdě poznal, že&nbsp;to&nbsp;jsou jeho zuby dělaný na&nbsp;míru, a&nbsp;to se&nbsp;zase smál zubní technik pan Šloser, ten rád dělal rychlý opravy, na&nbsp;těch se&nbsp;vydělalo nejvíc, proto taky, že&nbsp;jeho sezóna byla, když se&nbsp;začali střílet zajíci a&nbsp;bažanti, protože večer po&nbsp;střílení se&nbsp;myslivecké společnosti tak opily, že&nbsp;hodně střelců vyzvracelo zuby a&nbsp;polámalo si&nbsp;je, a&nbsp;tak pan Šloser pracoval celé dny a&nbsp;celé noci, aby ty&nbsp;zuby spravil, aby manželka nevěděla, nebo aby se&nbsp;to&nbsp;nějak před rodinou ututlalo na&nbsp;těch pár dní… Ale ten Gumovej král nosil jinačí věci s&nbsp;sebou, jednou přinesl takzvanou Útěchu vdov, já&nbsp;jsem se&nbsp;nikdy nedověděl, co&nbsp;to&nbsp;bylo, protože to&nbsp;bylo v&nbsp;takovým futrálu, jako bývá klarinet, všichni jen to&nbsp;otevřeli, kolovala ta&nbsp;Útěcha vdov kolem stolu, tak všichni se&nbsp;rozeřvali a&nbsp;zase to&nbsp;honem zavřeli a&nbsp;podali dalšímu, a&nbsp;já, ač&nbsp;jsem nosil pivo, tak jsem se&nbsp;nedověděl, co&nbsp;to&nbsp;bylo za&nbsp;potěšení našim vdovám, jednou ale přinesl Gumový král umělou gumovou pannu, to&nbsp;společnost seděla v&nbsp;kuchyni, to&nbsp;bylo v&nbsp;zimě, v&nbsp;létě se&nbsp;sedávalo v&nbsp;kuželníku nebo u&nbsp;okna odděleného portiérou, a&nbsp;ten Gumovej král k&nbsp;té panně měl takový říkání, a&nbsp;všichni se&nbsp;tomu tak řehtali, ale mně to&nbsp;nepřišlo k&nbsp;smíchu vůbec, a&nbsp;každý u&nbsp;stolu měl tu&nbsp;pannu, ale jak ji&nbsp;dostal do&nbsp;ruky, tak zvážněl a&nbsp;začervenal se&nbsp;a&nbsp;dal ji&nbsp;tomu vedle sedícímu, a&nbsp;Gumovej král poučoval jako ve&nbsp;škole: „Pánové, to&nbsp;je&nbsp;poslední novinka, sexuální objekt do&nbsp;postele, loutka z&nbsp;gumy nazvaná Primavera, a&nbsp;s&nbsp;Primaverou si&nbsp;můžete každý dělat, co&nbsp;chcete, vždyť je&nbsp;skoro jako živá, je&nbsp;docela ve&nbsp;velikosti dospělého děvčete, je&nbsp;vzrušující, přiléhavá a&nbsp;teplá, krásná a&nbsp;plná sexu, miliony mužů čekaly na&nbsp;Primaveru z&nbsp;gumy, nafouknutou vlastními ústy. Tady z&nbsp;vašeho dechu stvořená žena daruje mužům opět víru v&nbsp;sebe a&nbsp;tedy novou potenci a&nbsp;erekci, a&nbsp;nejen erekci, ale skvostné uspokojení. Primavera, pánové, je&nbsp;ze&nbsp;speciální gumy, a&nbsp;mezi nohama je&nbsp;guma gum, mechová guma, s&nbsp;otvorem, který je&nbsp;ozdoben všemi vyvýšeninami a&nbsp;prohlubněmi, které má&nbsp;mít ženská. Malounký vibrátor je&nbsp;poháněný na&nbsp;baterku a&nbsp;ten se&nbsp;uvede do&nbsp;něžného vzrušujícího pohybu, a&nbsp;tak je&nbsp;úd&nbsp;ženy přirozeně pohybován a&nbsp;každý podle libosti se&nbsp;může dobrat svého vrcholku, a&nbsp;každý muž je&nbsp;tak pánem situace. A&nbsp;abyste nemuseli čistit tento ženský úd, můžete použít prezervativu Primeros, prosím, a&nbsp;abyste se&nbsp;neodřeli, tady máte jednu tubu glycerinového krému…,“ a&nbsp;pokaždý, když host nafoukl z&nbsp;posledních sil tu&nbsp;Primaveru z&nbsp;gumy a&nbsp;předal ji&nbsp;dalšímu, Gumovej král vytáhl špuntíček a&nbsp;panna zase splaskla, a&nbsp;tak každej zase si&nbsp;ji&nbsp;nafukoval svým dechem znovu, každýmu rostla pod jeho vlastníma rukama jeho vlastním vzduchem z&nbsp;plic, a&nbsp;ostatní tleskali a&nbsp;smáli se&nbsp;a&nbsp;nemohli se&nbsp;dočkat, až&nbsp;na&nbsp;ně&nbsp;vyjde řada, a&nbsp;v&nbsp;kuchyni bylo veselo a&nbsp;pokladní se&nbsp;vrtěla a&nbsp;házela nohy přes nohy, byla nepokojná, jako by&nbsp;pokaždé nafukovali a&nbsp;vyfukovali ji, tak si&nbsp;vyhráli až&nbsp;do&nbsp;půlnoci… Ovšem mezi cestujícími pak se&nbsp;objevil taky jeden s&nbsp;podobným artiklem, ale to&nbsp;bylo ještě něco krásnějšího, praktičtějšího, byl to&nbsp;nějakej zástupce krejčovský firmy z&nbsp;Pardubic, náš vrchní, kterej pořád neměl čas, tak se&nbsp;k&nbsp;němu dostal prostřednictvím armády, jednoho podplukovníka, kterýho obsluhoval, a&nbsp;ten mu&nbsp;doporučil i&nbsp;tohoto zástupce, kterej u&nbsp;nás spával dvakrát do&nbsp;roka, a&nbsp;já jsem to&nbsp;viděl a&nbsp;nedovedl jsem si&nbsp;to&nbsp;dát do&nbsp;souvislostí, ten změřil nejdřív kalhoty panu vrchnímu, ale pak ho&nbsp;nechal jen tak ve&nbsp;vestičce a&nbsp;bílý košili, a&nbsp;na prsa a&nbsp;záda a&nbsp;kolem pasu a&nbsp;šíje mu&nbsp;kladl takový pásky z&nbsp;pergamenovýho papíru, a&nbsp;na ty&nbsp;pásky psal míry, a&nbsp;stříhal na&nbsp;samým vrchním, jako by&nbsp;mu&nbsp;šil frak z&nbsp;těch pásků, ale látku tady neměl, a&nbsp;pak ty&nbsp;proužky očísloval, a&nbsp;ten zástupce je&nbsp;pečlivě uložil do&nbsp;sáčku, a&nbsp;ten pytlík zalepil a&nbsp;napsal na&nbsp;něj datum narození našeho vrchního a&nbsp;samozřejmě i&nbsp;jeho jméno a&nbsp;příjmení a&nbsp;vzal zálohu a&nbsp;řekl, že&nbsp;se&nbsp;už&nbsp;nemusí o&nbsp;nic starat, že&nbsp;jedině může očekávat dobírkou ten frak, na&nbsp;žádnou zkoušku že&nbsp;nemusí jít, proto si&nbsp;vlastně nechal jen u&nbsp;týhle firmy šít frak, protože vrchní neměl opravdu čas, a&nbsp;já jsem pak slyšel, na&nbsp;co&nbsp;jsem se&nbsp;chtěl optat, ale na&nbsp;co&nbsp;jsem neměl odvahu se&nbsp;ptát, jak to&nbsp;je&nbsp;všechno dál? A&nbsp;zástupce to&nbsp;řekl sám, rovnal zálohu do&nbsp;nabitý náprsní tašky, a&nbsp;tiše vykládal, abyste věděl, to&nbsp;je&nbsp;ta&nbsp;revoluce, kterou vymyslel můj šéf v&nbsp;republice, možná i&nbsp;v&nbsp;Evropě, ve&nbsp;světě&nbsp;– že&nbsp;důstojníci a&nbsp;herci a&nbsp;všichni ti, kteří mají málo času jako vy, pane vrchní, já&nbsp;je&nbsp;klidně změřím, pošlu míry do&nbsp;dílny, tam z&nbsp;těch proužků obkládají takovou jakoby krejčovskou pannu, ale vespod tý&nbsp;panny je&nbsp;gumový pytel, který se&nbsp;zvolna napumpovává, až&nbsp;vyplní všechny ty&nbsp;slepený proužky, který rychle ztvrdnou rychleschnoucím lepidlem, a&nbsp;pak, až&nbsp;se&nbsp;ty&nbsp;proužky sundají, tak ke&nbsp;stropu pokoje vzlétne váš trup, napumpovaný navždycky, uváže se&nbsp;na&nbsp;něj šňůrka, jako se&nbsp;dává dětem v&nbsp;porodnici, aby se&nbsp;nespletly, nebo ve&nbsp;veliký márnici pražský nemocnice se&nbsp;dává cedulička na&nbsp;palec mrtvoly, aby se&nbsp;nespletla, a&nbsp;když přijde její čas, tak se&nbsp;stáhne a&nbsp;na tý&nbsp;vzdušný figuríně se&nbsp;zkoušejí šaty, uniformy, fraky, podle objednávky, znovu se&nbsp;šije a&nbsp;znovu se&nbsp;zkouší, třikrát se&nbsp;zkouší, vypárává a&nbsp;zase šije, tak dlouho bez jediný zkoušky se&nbsp;živým, ale jeho napumpovaným zástupcem, tak dlouho, až&nbsp;kabátec padne jako ulitý a&nbsp;může se&nbsp;směle poslat franko a&nbsp;na dobírku, a&nbsp;každýmu padne tak dlouho, než ztloustne nebo zhubne, a&nbsp;na to&nbsp;stačí zase zástupce, který přijde a&nbsp;změří, o&nbsp;kolik kdo ubral nebo přibral, všechno se&nbsp;v&nbsp;těch místech na&nbsp;figuríně zmenší nebo zvětší, podle momentální potřeby, opraví, nebo se&nbsp;ušije nový frak nebo vojenský kabátec… a&nbsp;do té&nbsp;doby, než zákazník umře, tak je&nbsp;magacín plný figurín u&nbsp;stropu, několika set barevných trupů, stačí přijít a&nbsp;najít podle hodnosti, protože firma má&nbsp;všechno roztříděné v&nbsp;odděleních, oddělení generálů a&nbsp;podplukovníků a&nbsp;plukovníků a&nbsp;hejtmanů a&nbsp;kapitánů a&nbsp;vrchních a&nbsp;frakmanů jako takových, a&nbsp;stačí přijít, zatáhne se&nbsp;za&nbsp;provázek a&nbsp;figurína jako dětský balónek se&nbsp;stáhne a&nbsp;je možno přesně vidět, jak kdo vypadal, když si&nbsp;naposled nechal udělat nebo přešít kabátec nebo plášť… Tohleto mne tak roztesknilo, že&nbsp;jsem si&nbsp;umínil, až&nbsp;budu mít číšnické zkoušky, tak si&nbsp;nechám udělat taky nový frak u&nbsp;téhle firmy, abych i&nbsp;já a&nbsp;můj trup se&nbsp;vznášel u&nbsp;stropu firmy, která jistě je&nbsp;jediná na&nbsp;světě, protože tohle by&nbsp;nikdo nevymyslel než náš člověk… často se&nbsp;mi&nbsp;pak o&nbsp;tom zdávalo, jak ne&nbsp;ten můj trup, ale já&nbsp;se&nbsp;vznáším u&nbsp;stropu pardubické krejčovské firmy, někdy jsem měl i&nbsp;dojem, že&nbsp;se&nbsp;vznáším u&nbsp;stropu naší restaurace U&nbsp;Zlatého města Prahy. Tak jsem jednou k&nbsp;půlnoci nesl minerálky tomu zástupci firmy Berkel, ten, kterej nám dodal váhy skoro lékárnický a&nbsp;ten tenounce řezající strojek na&nbsp;uherský salám, a&nbsp;ani jsem nezaťukal a&nbsp;vešel jsem a&nbsp;tam jsem viděl toho zástupce, jak seděl na&nbsp;koberci, zase tak jako vždycky, on&nbsp;jak se&nbsp;najedl, tak šel rovnou na&nbsp;pokoj a&nbsp;tam se&nbsp;vysvlékl do&nbsp;pyžama, a&nbsp;tak seděl na&nbsp;bobku a&nbsp;já jsem nejdřív myslel, že&nbsp;si&nbsp;vykládá pasiáns, nebo sám sobě karty, ale on&nbsp;se&nbsp;blaženě usmíval, celej zalitej štěstím jako malý dítě, a&nbsp;po celým koberci pomalu kladl jednu stokorunu vedle druhý, už&nbsp;jich měl půl koberce a&nbsp;pořád toho bylo málo, protože z&nbsp;aktovky vytáhl další balík bankovek a&nbsp;kladl je&nbsp;pěkně do&nbsp;řady, tak přesně, jako by&nbsp;měl namalovaný na&nbsp;koberci čáry, rastry, vždycky každou stokorunu do&nbsp;jakoby předem namalovanýho obdélníčku, a&nbsp;když dokončil řadu a&nbsp;ty řady byly tak přesně zaříznutý jako včelí plástve medu, zadíval se&nbsp;blaženě na&nbsp;ty&nbsp;stovky, dokonce spráskl tlusté ruce a&nbsp;pak si&nbsp;oběma pohladil tváře plný dětskýho nadšení, a&nbsp;tak si&nbsp;držel tváře v&nbsp;dlaních a&nbsp;kochal se&nbsp;těma bankovkama, a&nbsp;pak zase pokračoval a&nbsp;dál lípal ty&nbsp;stovky na&nbsp;podlahu, a&nbsp;když některá stovka byla obrácená rubem na&nbsp;líc nebo vzhůru nohama, obrátil ji&nbsp;tak, aby všechny byly stejný, a&nbsp;já jsem stál a&nbsp;bál se&nbsp;zakašlat a&nbsp;odejít, ty&nbsp;peníze bylo celý jmění, kachlíčky jedna jako druhá, a&nbsp;hlavně to&nbsp;obrovský nadšení a&nbsp;ta tichá radost mně otevíraly i&nbsp;moje perspektivy, protože já&nbsp;jsem měl ty&nbsp;peníze zrovna tak rád, ale na&nbsp;tohle jsem nepřišel, to&nbsp;se&nbsp;mi&nbsp;objevil i&nbsp;můj obraz, jak všechny peníze, co&nbsp;vydělám, jak ne&nbsp;zatím do&nbsp;stovek, ale do&nbsp;dvacetikorun, a&nbsp;ty dvacetikoruny si&nbsp;budu taky takhle rovnat, pocítil jsem obrovskou rozkoš, když jsem se&nbsp;díval na&nbsp;toho tlustého dětinského muže v&nbsp;pruhovaném pyžamu, a&nbsp;už jsem věděl a&nbsp;viděl, že&nbsp;to&nbsp;bude i&nbsp;můj úkol do&nbsp;budoucnosti, taky jednou se&nbsp;takhle zavřít nebo zapomenout zamknout, a&nbsp;přesto vykládat si&nbsp;na&nbsp;podlaze obraz své moci, své schopnosti, obrazce, ze&nbsp;kterých je&nbsp;skutečná radost… A&nbsp;to jsem jednou takhle taky překvapil básníka Tondu pana Jódla, ten u&nbsp;nás bydlel a&nbsp;ještě že&nbsp;uměl malovat, tak místo účtu mu&nbsp;vždycky šéf zabavil nějaký obraz, a&nbsp;ten vydal v&nbsp;našem městečku knížku básní, Život Ježíše Krista se&nbsp;to&nbsp;jmenovalo, nákladem sice vlastním, ale ten taky celý ten náklad si&nbsp;odnesl na&nbsp;pokoj, a&nbsp;tam po&nbsp;podlaze kladl jeden výtisk vedle druhého, neustále si&nbsp;vysvlíkal kabát a&nbsp;zase oblíkal, tak byl nervózní z&nbsp;toho Ježíše Krista, a&nbsp;celý pokoj tak obložil těmi bílými knížkami, a&nbsp;nevyšlo mu&nbsp;to, tak pokračoval na&nbsp;chodbě, až&nbsp;skoro ke&nbsp;schodišti položil ty&nbsp;sešity, a&nbsp;zase si&nbsp;vysvlíkal kabát a&nbsp;za chvilku si&nbsp;jej oblékal, podle toho, jak se&nbsp;potil, tak si&nbsp;jej přehodil jen přes ramena, ale když se&nbsp;do&nbsp;něj dala zima, tak zase si&nbsp;natáhl i&nbsp;rukávy, aby mu&nbsp;za&nbsp;chvíli bylo tak horko, že&nbsp;rychle se&nbsp;z&nbsp;toho kabátu vysvlíkl, a&nbsp;padala mu&nbsp;pořád z&nbsp;uší vata, tu&nbsp;taky si&nbsp;pořád vyndával nebo zastrkával podle toho, jak chtěl slyšet svět kolem sebe nebo neslyšet, jak mohli tak tomu básníkovi, který pořád hlásal návrat k&nbsp;chaloupkám a&nbsp;taky nic jiného nemaloval než chaloupky odněkud z&nbsp;Podkrkonoší, a&nbsp;o&nbsp;ničem jiným nemluvil než o&nbsp;tom, že&nbsp;úkol básníka jako umělce je&nbsp;hledat nového člověka, ale naši hosté jej neměli rádi, nebo vlastně jej rádi měli, ale pořád mu&nbsp;něco vyváděli, on&nbsp;totiž ten básník taky nejen že&nbsp;se&nbsp;vysvlíkal v&nbsp;restauraci a&nbsp;zase oblíkal, ale taky se&nbsp;vyzouval a&nbsp;obouval, podle toho, jak měl každých pět minut se&nbsp;měnící náladu z&nbsp;toho hledání novýho člověka, tak taky si&nbsp;vyzouval a&nbsp;obouval galoše, a&nbsp;tak hosté, když si&nbsp;vyzul ty&nbsp;galoše, tak mu&nbsp;do&nbsp;nich nalili pivo nebo kávu, všichni se&nbsp;dívali, vidličkama se&nbsp;míjeli od&nbsp;úst, jak šilhali při jídle, když básník si&nbsp;oblíkal ty&nbsp;galoše a&nbsp;káva mu&nbsp;tekla z&nbsp;bot nebo pivo, a&nbsp;on se&nbsp;rozhřímal a&nbsp;volal na&nbsp;celou restauraci: „Potomstvo zlé, blbé a&nbsp;zločinné… chaloupky na&nbsp;vás…,“ a&nbsp;pak slzel, ale ne&nbsp;zlobou, ale štěstím, protože považoval to&nbsp;nalité pivo v&nbsp;galoších za&nbsp;pozornost, že&nbsp;město s&nbsp;ním počítá, že&nbsp;mu&nbsp;sice neprokazuje úctu, ale má&nbsp;ho&nbsp;za&nbsp;sobě rovného mladíka… nejhorší ale to&nbsp;bylo, když mu&nbsp;přibili galoše hřebíkem, a&nbsp;básník do&nbsp;nich vklouznul, a&nbsp;když se&nbsp;chtěl vrátit ke&nbsp;stolu, tak to&nbsp;nešlo, tak se&nbsp;div nepřevrátil, kolikrát padl na&nbsp;ruce, tak pevně ty&nbsp;galoše byly přibity, a&nbsp;zase vynadal hostům, potomstvo zlé, blbé a&nbsp;zločinné, ale hned jim to&nbsp;odpustil, a&nbsp;nabídl jim kresbičku nebo knihu básní, kterou hned zkasíroval, aby měl na&nbsp;živobytí… on&nbsp;v&nbsp;podstatě nebyl zlý, naopak, visel nad celým městem, a&nbsp;mně se&nbsp;to&nbsp;často zdávalo, jako anděl nad drogerií U&nbsp;Bílého anděla, tak básník visíval nad městečkem a&nbsp;mával křídly, a&nbsp;on ta&nbsp;křídla měl, já&nbsp;jsem dokonce viděl a&nbsp;bál jsem se&nbsp;na&nbsp;to&nbsp;zeptat pana děkana, já&nbsp;jsem viděl, když se&nbsp;tak vysvlíkal a&nbsp;oblíkal a&nbsp;jeho krásný obličej se&nbsp;nakláněl nad čtvrtkou papíru, on&nbsp;rád psal básně na&nbsp;našich stolech, já&nbsp;jen viděl, že&nbsp;jeho serafínský profil, když se&nbsp;tak otočil, jak se&nbsp;nad jeho hlavou vznáší svatozář, docela obyčejný kruh, takový valový plamének kolem dokola jeho hlavy, jako je&nbsp;plamen svítícího vařiče značky Primus, jako by&nbsp;v&nbsp;jeho hlavě byl petrolej, a&nbsp;nad ní&nbsp;zářil ten syčící kruh, kterým se&nbsp;svítí v&nbsp;kramářských lampách… taky když kráčel po&nbsp;náměstí, to&nbsp;nikdo tak neuměl nosit deštník jako tenhle náš host, nikdo neuměl přes rameno nosit nedbale přehozený převlečník tak jako tenhle básník, a&nbsp;nikdo taky tak neuměl nosit měkký klobouk tak jako tenhle umělec, i&nbsp;když mu&nbsp;z&nbsp;uší vyrůstal bílý chuchvalec vaty, a&nbsp;i když&nbsp;– než přešel náměstí&nbsp;– tak si&nbsp;ten převlečník pětkrát stáhl a&nbsp;zase oblékl, a&nbsp;desetkrát sundal ten klobouk a&nbsp;zase si&nbsp;jej nasadil, jako by&nbsp;někoho zdravil… a&nbsp;on nikdy nikoho nezdravil, jen hluboce se&nbsp;klaněl babám na&nbsp;trhu, kramářkám, to&nbsp;bývalo jeho, jak hledal toho nového člověka, že&nbsp;když bylo sychravo nebo pršelo, tak vždycky poručil do&nbsp;hrnku dršťkovou polévku a&nbsp;housku a&nbsp;sám to&nbsp;odnesl těm prokřehlým babám, a&nbsp;když to&nbsp;nesl přes náměstí, tak to&nbsp;nebylo jen tak, jako by&nbsp;nesl polívku, on&nbsp;v&nbsp;tom hrnci, já&nbsp;jsem to&nbsp;tak viděl, on&nbsp;těm babám každé extra nesl svoje srdce, lidské srdce v&nbsp;dršťkové polévce, nebo svoje srdce rozkrájené a&nbsp;udělané na&nbsp;cibulce s&nbsp;paprikou, které nesl, jako kněz nese monstranci nebo svátost oltářní k&nbsp;poslednímu pomazání, tak ten básník nesl střídavě ty&nbsp;hrnce a&nbsp;slzel sám nad sebou, jak je&nbsp;hodný a&nbsp;jak sice u&nbsp;nás na&nbsp;dluh, ale přece koupil těm stařenám polívku, aby se&nbsp;ne&nbsp;zahřály, ale aby věděly, že&nbsp;on, Tonda Jódl, na&nbsp;ně&nbsp;myslí, že&nbsp;jimi žije, že&nbsp;je&nbsp;považuje za&nbsp;sebe sama, za&nbsp;součást svýho názoru na&nbsp;svět, a&nbsp;to svoje jednání, jak účinnou lásku k&nbsp;bližnímu, hned teď, ne&nbsp;po&nbsp;smrti… a&nbsp;tenkrát, jak taky rozložil po&nbsp;podlaze tu&nbsp;svoji novou knížku, až&nbsp;na&nbsp;chodbu, tak uklízečka, jak nesla kbelík ze&nbsp;záchodu, tak mu&nbsp;pošlapala ty&nbsp;bílý desky Ježíše Krista a&nbsp;Tonda ale na&nbsp;ni&nbsp;nekřičel, potomstvo zlé, blbé a&nbsp;zločinné, ale každou tu&nbsp;šlápotu tam nechal a&nbsp;podepsal tu&nbsp;skoro chlapskou podrážku, a&nbsp;prodával Ježíše s&nbsp;cápotou místo za&nbsp;deset korun, tak za&nbsp;korun dvanáct… ale že&nbsp;ta&nbsp;knížka byla nákladem vlastním, tak jich bylo pouze dvě stě, a&nbsp;Jódl měl zadáno, že&nbsp;v&nbsp;Praze mu&nbsp;katolické nakladatelství vydá těch knížek deset tisíc, tak celé dny počítal, vysvlíkal si&nbsp;kabát a&nbsp;zase oblíkal a&nbsp;třikrát upadl, jak mu&nbsp;přibili vy­zuté galoše, a&nbsp;na to&nbsp;jsem zapomněl! On&nbsp;taky každých pět minut do&nbsp;sebe sypal nějaké léky, tak byl pořád zasypaný od&nbsp;těch prášků jako nějaký mlynář, jako by&nbsp;se&nbsp;přetrhl pytlík s&nbsp;moukou, tak měl prsa a&nbsp;kolena celá bílá na&nbsp;černých šatech a&nbsp;nějaké léky, Neurastenin se&nbsp;to&nbsp;jmenovalo, to&nbsp;pil rovnou z&nbsp;láhve, a&nbsp;tak měl kolem úst takovou žlutavou obroučku, jako by&nbsp;žvýkal tabák… a&nbsp;tak pil a&nbsp;sypal do&nbsp;sebe to&nbsp;léčivo, který mu&nbsp;dělalo právě to, že&nbsp;každých pět minut mu&nbsp;bylo horko, až&nbsp;se&nbsp;zpotil, a&nbsp;pak mu&nbsp;zase bylo zima, že&nbsp;se&nbsp;třásl tak, až&nbsp;celý stůl zajektal, a&nbsp;tak mistr truhlářský změřil, kolik metrů pokryl ten Život Ježíše Krista, pokoj a&nbsp;chodbu, a&nbsp;Tonda pak vypočítal, že&nbsp;těch deset tisíc výtisků až&nbsp;vyjde, že&nbsp;to&nbsp;bude tolik knížek, že&nbsp;kdyby se&nbsp;položily na&nbsp;zem, že&nbsp;by&nbsp;to&nbsp;bylo dláždění na&nbsp;silnici z&nbsp;Čáslavi do&nbsp;Heřmanova Městce, že&nbsp;by&nbsp;to&nbsp;byla plocha, která by&nbsp;pokryla celý náměstí a&nbsp;všechny přilehlý ulice historický části našeho městečka, že&nbsp;kdyby byly jedna kniha básní za&nbsp;druhou, že&nbsp;by&nbsp;utvořily pruh, přerušovanou čáru prostředkem silnice z&nbsp;Čáslavi až&nbsp;do&nbsp;Jihlavy, tak i&nbsp;mne zblbnul z&nbsp;těch knih, že&nbsp;jsem pořád chodil dlážděním našeho městečka jen po&nbsp;těch položených knihách, a&nbsp;já jsem věděl, že&nbsp;to&nbsp;musí být krásný pocit vidět na&nbsp;každé té&nbsp;dlaždičce vytištěno svoje jméno a&nbsp;desetitisíckrát Život Ježíše Krista, za&nbsp;který ale Tonda zůstal dlužen, a&nbsp;tak přišla paní Kadavá, majitelka tiskárny, a&nbsp;zabavila Tondovi Život Ježíše Krista a&nbsp;dva podomci to&nbsp;odnášeli v&nbsp;koši na&nbsp;prádlo, a&nbsp;paní Kadavá řekla, vlastně křičela, Ježíš Kristus je&nbsp;u&nbsp;mne v&nbsp;tiskárně a&nbsp;za osum korun vám vždycky vydám jednoho Ježíše Krista… a&nbsp;Tonda si&nbsp;vysvlékl kabát a&nbsp;napil se&nbsp;z&nbsp;láhve Neurasteninu a&nbsp;volal a&nbsp;hřímal, potomstvo zlé, blbé a&nbsp;zločinné…</span></p>
        <p class="chunk" data-nb-ref-number="6" data-nb-words="1207" data-nb-chars="6626"><span class="idea" data-nb-ref-number="6" id="idea6" data-nb-words="1207" data-nb-chars="6626">A&nbsp;zakašlal jsem, ale pan Walden ležel na&nbsp;podlaze vedle koberce, celý koberec jakoby se&nbsp;vzorkem stokorun, plný zelených bankovek… Pan Walden se&nbsp;díval přes to&nbsp;pole, ležel natažený, s&nbsp;tlustou rukou pod hlavou jako poduškou… vyšel jsem a&nbsp;zavřel, pak zaklepal, a&nbsp;pan Walden se&nbsp;optal: „Kdo tam?“ Povídám: „Já, pikolík, nesu minerálku…“ Dále, řekl a&nbsp;já jsem vešel a&nbsp;pan Walden dále ležel na&nbsp;boku, v&nbsp;dlani měl položenu svoji hlavu, vlasy měl kučeravé a&nbsp;plné brilantiny, tak se&nbsp;mu&nbsp;třpytily ty&nbsp;vlasy, skoro jak brilianty na&nbsp;druhé ruce, a&nbsp;byl zase tak usměvavý a&nbsp;řekl, podej mi&nbsp;jednu a&nbsp;počapni si! A&nbsp;já jsem vytáhl z&nbsp;kapsy otvírač vína a&nbsp;korunek a&nbsp;minerálka tiše šuměla. A&nbsp;pan Walden pil a&nbsp;v&nbsp;pauzách ukazoval na&nbsp;bankovky a&nbsp;hovořil tiše a&nbsp;vlídně jako ta&nbsp;minerálka, já&nbsp;vím, tys už&nbsp;tady byl, a&nbsp;já jsem tě&nbsp;nechal vynadívat… pamatuj si, peníze ti&nbsp;otevřou cestu do&nbsp;celýho světa, tak mě&nbsp;to&nbsp;učil starej Koreff, u&nbsp;kterýho jsem se&nbsp;vyučil, a&nbsp;tohleto, co&nbsp;tady vidíš na&nbsp;tom koberci, jsem vydělal za&nbsp;tejden, prodal jsem deset vah… a&nbsp;to je&nbsp;moje provize, viděl jsi něco krásnějšího? Až&nbsp;přijedu domů, tak doma to&nbsp;takhle rozložím po&nbsp;celým bytě, s&nbsp;ženou to&nbsp;rozložíme po&nbsp;všech stolech a&nbsp;po podlaze, koupím salám, nakrájím ho&nbsp;na&nbsp;kostičky a&nbsp;celej večer ho&nbsp;budu jíst, nic si&nbsp;nenechám na&nbsp;zejtřek, protože v&nbsp;noci bych se&nbsp;stejně vzbudil, a&nbsp;ten salám bych dožral, já&nbsp;hrozně rád salám, celou štangli, jednou ti&nbsp;budu o&nbsp;tom vypravovat, až&nbsp;přijedu podruhý… a&nbsp;pak Walden vstal, pohladil mne, nechal ruku pod mojí bradou a&nbsp;díval se&nbsp;mi&nbsp;do&nbsp;očí a&nbsp;říkal mi, ty&nbsp;to&nbsp;někam dotáhneš, pamatuj si&nbsp;to, je&nbsp;to&nbsp;v&nbsp;tobě, víš? Jen umět za&nbsp;to&nbsp;vzít… Ale jak, povídám, a&nbsp;on řekl, viděl jsem tě&nbsp;na&nbsp;nádraží prodávat párky, já&nbsp;jsem jeden z&nbsp;těch, který ti&nbsp;dali dvacetikorunu, a&nbsp;ty jsi mi&nbsp;tak dlouho dával nazpátek na&nbsp;korunu osmdesát, až&nbsp;se&nbsp;vlak rozjel a&nbsp;ujel… a&nbsp;potom, řekl pan Walden a&nbsp;otevřel okno a&nbsp;nabral hrst drobných v&nbsp;kapse kalhot a&nbsp;hodil na&nbsp;opuštěný náměstí, počkal, nastavil prst, abych si&nbsp;poslechl, jak mince zařinčely a&nbsp;kuláčely se&nbsp;dlážděním… a&nbsp;dodal, takhle musíš umět házet drobný oknem, aby dveřmi přišly ti&nbsp;stovky, víš? A&nbsp;zvedl se&nbsp;vítr a&nbsp;byl průvan a&nbsp;všechny stovky se&nbsp;jako na&nbsp;povel zvedly, poskakovaly, ožily a&nbsp;přesunuly se&nbsp;jako listí na&nbsp;podzim do&nbsp;kouta pokoje. A&nbsp;tak jsem se&nbsp;díval na&nbsp;pana Waldena, a&nbsp;tak jsem se&nbsp;díval vždycky na&nbsp;každého obchodního cestujícího, a&nbsp;když jsem se&nbsp;na&nbsp;ně&nbsp;vynadíval, vždycky jsem si&nbsp;myslel, jaképak má&nbsp;asi prádlo, jaképak asi košile? A&nbsp;míval jsem vždycky představu, že&nbsp;všichni mají špinavé spodky, docela některé v&nbsp;rozkroku žluté, že&nbsp;všichni mají špinavé košilí límce, a&nbsp;že mají docela zapatlané ponožky, takže kdyby nebyli ubytováni u&nbsp;nás, jistě by&nbsp;ty&nbsp;ponožky a&nbsp;spodky a&nbsp;košile vyházeli oknem, tak jak je&nbsp;házeli oknem z&nbsp;Karlových lázní, kde jsem byl tři roky u&nbsp;babičky na&nbsp;vychování, babička ve&nbsp;starejch mlejnech měla světničku, takovou komůrku, kam nikdy nešlo slunce, a&nbsp;kam ani slunce nemohlo jít, protože to&nbsp;bylo obrácené na&nbsp;sever, a&nbsp;jednak to&nbsp;bylo hned vedle mlýnského kola, to&nbsp;kolo bylo tak veliké, že&nbsp;z&nbsp;prvního patra šlo do&nbsp;vody, a&nbsp;do třetího patra dosahovalo, a&nbsp;právě ta&nbsp;moje babička mne mohla vzít k&nbsp;sobě na&nbsp;vychování, ona maminka mě&nbsp;měla za&nbsp;svobodna, a&nbsp;tak mě&nbsp;dala svojí mamince, jako mý&nbsp;babičce, a&nbsp;ta babička bydlela hned vedle těch Karlových lázní, celý její životní štěstí bylo to, že&nbsp;dostala do&nbsp;pronájmu tuhle komůrku ve&nbsp;mlejně, to&nbsp;se&nbsp;vždycky modlívala, že&nbsp;ji&nbsp;pánbu vyslyšel a&nbsp;dal jí&nbsp;tu&nbsp;komůrku hned vedle lázní, protože když přišel čtvrtek a&nbsp;pátek, tak jak se&nbsp;v&nbsp;těch lázních koupali obchodní cestující a&nbsp;lidé bez trvalého bydliště, tak moje babička od&nbsp;deseti hodin ráno měla pohotovost, i&nbsp;já jsem se&nbsp;potom těšil na&nbsp;ten čtvrtek a&nbsp;pátek, a&nbsp;i na&nbsp;ostatní dny, ale to&nbsp;nelítalo prádlo z&nbsp;okna klozetů v&nbsp;lázních tak často, a&nbsp;dívali jsme se&nbsp;oknem a&nbsp;přes to&nbsp;naše okno každou chvíli někdo z&nbsp;těch cestujících vyhodil špinavé spodky, ty&nbsp;se&nbsp;tak na&nbsp;chvíli zastavily v&nbsp;letu, ukázaly se, a&nbsp;pak padaly dolů, některé padly do&nbsp;vody, to&nbsp;babička se&nbsp;pro ně&nbsp;sehnula a&nbsp;vytáhla je&nbsp;hákem, musel jsem babičku držet za&nbsp;nohy, aby nespadla do&nbsp;té&nbsp;hloubky, anebo ty&nbsp;košile vyhozené najednou rozepjaly ruce, tak jako strážník na&nbsp;křižovatce, nebo Kristus Pán, tak se&nbsp;ve&nbsp;vzduchu na&nbsp;chvíli ukřižovaly ty&nbsp;košile, a&nbsp;střemhlav padaly na&nbsp;loukotě a&nbsp;ráfy toho mlýnského kola, a&nbsp;to kolo se&nbsp;otáčelo a&nbsp;to bylo vždycky dobrodružství, buďto podle situace nechat košili na&nbsp;kole, až&nbsp;otáčením přinesou na&nbsp;rameno košili nebo spodky k&nbsp;babiččinu oknu, že&nbsp;stačilo natáhnout ruku a&nbsp;tu košili vzít, nebo hákem tu&nbsp;košili dostávat z&nbsp;hřídele, kam se&nbsp;natočila a&nbsp;otáčením se&nbsp;pořád smekala, ale i&nbsp;tu babička dostala a&nbsp;vytáhla ji&nbsp;na&nbsp;háčku oknem do&nbsp;kuchyně a&nbsp;hned to&nbsp;všecko házela do&nbsp;necek, a&nbsp;večer zapírala ty&nbsp;špinavé spodky a&nbsp;košile a&nbsp;ponožky z&nbsp;prvního, lila vodu hned nazpátek do&nbsp;vody proudící pod lopatkami mlýnského kola… To&nbsp;potom večer, to&nbsp;bylo krásné, když ve&nbsp;tmě najednou vyletěly bílé spodky z&nbsp;okna klozetu Karlových lázní, bílá košile na&nbsp;tmavým pozadí tý&nbsp;propasti mlýna, to&nbsp;v&nbsp;našem okně zazářila na&nbsp;chvíli bílá košilka nebo ty&nbsp;bílé spodky, a&nbsp;babička je&nbsp;dovedla na&nbsp;hák chytnout v&nbsp;letu ještě dřív, než dopadly dolů do&nbsp;hlubiny na&nbsp;mokré a&nbsp;lesklé ráfky, to&nbsp;někdy za&nbsp;večera nebo za&nbsp;noci, kdy od&nbsp;vody z&nbsp;hloubi táhnul průvan a&nbsp;tříšť vody vznášela se&nbsp;vzhůru a&nbsp;babičku voda a&nbsp;déšť lískaly do&nbsp;tváře tak, že&nbsp;se&nbsp;někdy musela s&nbsp;tím průvanem servat o&nbsp;tu košili, přesto babička se&nbsp;těšila na&nbsp;každý den, a&nbsp;zvláště na&nbsp;čtvrtek a&nbsp;pátek, kdy cesťáci si&nbsp;měnili košile a&nbsp;spodky, a&nbsp;protože vydělali peníze, tak si&nbsp;koupili ponožky a&nbsp;spodky a&nbsp;košile nové a&nbsp;ty staré vyhodili oknem z&nbsp;Karlových lázní dolů, kde na&nbsp;ně&nbsp;číhala babička s&nbsp;hákem, a&nbsp;to prádlo pak vyprala a&nbsp;spravovala a&nbsp;rovnala do&nbsp;příborníku, a&nbsp;pak to&nbsp;roznášela po&nbsp;stavbách a&nbsp;prodávala zedníkům a&nbsp;pomocným dělníkům, a&nbsp;tak skromně, ale dobře si&nbsp;žila, že&nbsp;i&nbsp;mně mohla kupovat rohlíky a&nbsp;mlíko na&nbsp;bílý kafe… to&nbsp;byl asi můj nejkrásnější věk… podnes pořád vidím, jak babička za&nbsp;noci je&nbsp;na&nbsp;čekané u&nbsp;otevřeného okna a&nbsp;ono na&nbsp;podzim a&nbsp;v&nbsp;zimě to&nbsp;nebyla lehká věc, a&nbsp;já pořád vidím, jak vyhozená košile tím průvanem zespoda se&nbsp;v&nbsp;okně najednou na&nbsp;chviličku zastaví, rozevře paže, a&nbsp;babička rychlým pohybem ji&nbsp;strhne k&nbsp;sobě, protože za&nbsp;chvilku košile padá zplihlá jako zastřelený bílý pták do&nbsp;crčících černých vod, aby pak jako umučená zvolna se&nbsp;objevila na&nbsp;mučícím mlýnském kole už&nbsp;bez lidského těla a&nbsp;vznášela se&nbsp;po&nbsp;mokré kružnici, a&nbsp;když zmizela z&nbsp;oken třetího patra, kde naštěstí byly mlýnice a&nbsp;ne lidi jako my, s&nbsp;kterými bychom museli bojovat o&nbsp;ty košile a&nbsp;podvlíkačky, a&nbsp;počkat si, že&nbsp;zase se&nbsp;kolem po&nbsp;křivce vrací, sestupuje dolů, a&nbsp;když by&nbsp;se&nbsp;smekla, padla do&nbsp;proudících černých vod a&nbsp;bylo by&nbsp;to&nbsp;prádlo strženo vantroky pod černými lávkami někam pryč a&nbsp;ze mlejna ven…</span></p>
        <p class="chunk" data-nb-ref-number="7" data-nb-words="6" data-nb-chars="32"><span class="idea" data-nb-ref-number="7" id="idea7" data-nb-words="6" data-nb-chars="32">Stačí vám to? Tím dneska končím.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./obsluhoval_jsem_anglickeho_krale_006.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>