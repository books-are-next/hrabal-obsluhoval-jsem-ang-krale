<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="A&nbsp;hlavu jsem už nenašel">
    <meta name="apple-mobile-web-app-capable" content="yes">
    <title>A&nbsp;hlavu jsem už nenašel</title>
    <link rel="stylesheet" href="./style/style.min.css" media="screen" integrity="sha256-suCzP2DeAjpjfeO4Ne4lRICbrGRKid9aAmWDin20Cww=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Bohumil Hrabal: Obsluhoval jsem anglického krále">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Obsluhoval jsem anglického krále">
    <meta property="og:title" content="Obsluhoval jsem anglického krále">
    <meta property="og:type" content="book">
    <meta property="og:book:author" content="Bohumil Hrabal">
    <meta property="twitter:title" content="Bohumil Hrabal: Obsluhoval jsem anglického krále">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./obsluhoval_jsem_anglickeho_krale_007.html">
    <link rel="next" href="./obsluhoval_jsem_anglickeho_krale_009.html">
    <meta name="nb-order" content="4">
    <link rel="self" href="obsluhoval_jsem_anglickeho_krale_008.html">
    <meta name="nb-identifier" content="hrabal-obsluhoval-jsem-anglickeho-krale-ee12f4b">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="12245" data-nb-chars="69314">
    <nav role="doc-toc">
      <ul class="plain section">
        <li><a href="obsluhoval_jsem_anglickeho_krale_005.html">Sklenice grenadýny</a></li>
        <li><a href="obsluhoval_jsem_anglickeho_krale_006.html">Hotel Tichota</a></li>
        <li><a href="obsluhoval_jsem_anglickeho_krale_007.html">Obsluhoval jsem anglického krále</a></li>
        <li><a href="obsluhoval_jsem_anglickeho_krale_008.html">A hlavu jsem už nenašel</a></li>
        <li><a href="obsluhoval_jsem_anglickeho_krale_009.html">Kterak jsem se stal milionářem</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./obsluhoval_jsem_anglickeho_krale_007.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="5" data-nb-chars="23"><span class="idea" data-nb-ref-number="1" id="idea1" data-nb-words="5" data-nb-chars="23">A&nbsp;hlavu jsem už&nbsp;nenašel</span></h1>
        <section>
          <p class="chunk" data-nb-ref-number="2" data-nb-words="6" data-nb-chars="34"><span class="idea" data-nb-ref-number="2" id="idea2" data-nb-words="6" data-nb-chars="34">Dávejte pozor, co&nbsp;vám teďka řeknu.</span></p>
          <p class="chunk" data-nb-ref-number="3" data-nb-words="1139" data-nb-chars="6582"><span class="idea" data-nb-ref-number="3" id="idea3" data-nb-words="1139" data-nb-chars="6582">Moje nové místo jako pingla, a&nbsp;potom vrchního, bylo někde nad Děčínem v&nbsp;horách. Když jsem do&nbsp;toho hotelu přišel, skoro jsem se&nbsp;polekal. To&nbsp;nebyl jen tak nějaký hotýlek, jak jsem čekal, ale bylo to&nbsp;maličké městečko, nebo veliká vesnice, uprostřed lesů a&nbsp;lesních horkých pramenů, tady táhnul čerstvý vzduch, že&nbsp;se&nbsp;mohl dávat do&nbsp;poháru, to&nbsp;stačilo takhle se&nbsp;obrátit proti příjemnému vání a&nbsp;polykat zvolna jako ryby žábrami, a&nbsp;docela zřetelně a&nbsp;slyšitelně jste slyšeli, jak ten kyslík smíšený s&nbsp;ozonem vám protéká žábrami, jak ty&nbsp;vaše plíce a&nbsp;útroby se&nbsp;zvolna napumpovávají, jako byste, než jste sem přijeli, někdy dole píchli pneumatiku, už&nbsp;dávno jste ji&nbsp;píchli a&nbsp;teprve tady v&nbsp;tom vzduchu jste si&nbsp;ji&nbsp;automaticky dopumpovávali na&nbsp;atmosféry, ve&nbsp;kterých se&nbsp;jede nejen bezpečněji, ale příjemněji. Líza, která mne sem přivezla ve&nbsp;vojenském automobilu, se&nbsp;tady procházela jako doma, pořád se&nbsp;usmívala, když mne vodila tím dlouhým stromořadím, ze&nbsp;kterého se&nbsp;sestávalo hlavní nádvoří. Takové německé rohaté sochy to&nbsp;byly, sochy králů a&nbsp;císařů, všechno z&nbsp;čerstvého mramoru nebo bílého vápence, který se&nbsp;třpytil jako cukr, a&nbsp;zrovna tak byly i&nbsp;ostatní správní budovy, které se&nbsp;členily od&nbsp;hlavní kolonády, jako listy akátu. A&nbsp;taky i&nbsp;tam všude byly další kolonády, do&nbsp;každé té&nbsp;budovy než jste vstoupili, mohli jste se&nbsp;procházet, nebo museli jste projít sloupořadím s&nbsp;těmi samými rohatými sochami, a&nbsp;zrovna tak všechny stěny byly vyzdobeny reliéfy z&nbsp;té německé slavné minulosti, když ještě běhali se&nbsp;sekyrkami a&nbsp;odívali se&nbsp;kožemi, něco jako od&nbsp;Jiráska Staré pověsti české, ale oblečení bylo německé. A&nbsp;Líza mi&nbsp;všechno vysvětlovala a&nbsp;já jsem se&nbsp;nestačil divit, a&nbsp;vzpomněl jsem si&nbsp;na&nbsp;podomka v&nbsp;hotelu Tichota, který říkával a&nbsp;rád hovořil o&nbsp;tom, kterak neuvěřitelné se&nbsp;stalo skutkem, tohleto taky bylo tak, Líza mi&nbsp;pyšně vykládala, že&nbsp;tady je&nbsp;nejzdravější vzduch ve&nbsp;střední Evropě, a&nbsp;jedno to&nbsp;místo je&nbsp;ještě u&nbsp;Prahy nad Ouholičkami a&nbsp;Podmorání, a&nbsp;tady že&nbsp;je&nbsp;první evropská stanice ušlechtilého chovu lidí, že&nbsp;nacionální strana tady vybudovala první křížení ušlechtilé krve německých dívek a&nbsp;plnokrevných vojáků jak z&nbsp;heereswaffe, tak eses, všechno je&nbsp;na&nbsp;vědeckém podkladě, tady že&nbsp;nejen denně dochází k&nbsp;národně socialistickým souložím tak, jak souložili naostro staří Germáni, ale hlavně tady budoucí rodičky nosící ve&nbsp;svých lůnech nové lidi Evropy, tady i&nbsp;slehnou a&nbsp;teprve po&nbsp;roce se&nbsp;rozjedou do&nbsp;Tyrol a&nbsp;Bavor a&nbsp;Černého lesa nebo k&nbsp;mořím, aby tam v&nbsp;prvních školičkách a&nbsp;mateřských školkách pokračovaly ve&nbsp;výchově nového člověka, už&nbsp;ovšem bez matek, ale pod dozorem nové školy. A&nbsp;tak mi&nbsp;Líza ukazovala krásné maličké domky stavěné ve&nbsp;tvaru vesnických chalup, s&nbsp;květinami vyhnutými přes předprsně oken a&nbsp;teras a&nbsp;dřevěných pavlačí, a&nbsp;já jsem viděl ty&nbsp;budoucí matky a&nbsp;ty matky, samé statné jako ze&nbsp;selského, blonďaté dívky, takové jakoby ne&nbsp;z&nbsp;tohoto století, ale jako od&nbsp;nás odněkud z&nbsp;Humpolce nebo z&nbsp;Hané, ale z&nbsp;tak zastrčených vesniček, že&nbsp;tam nosily ještě proužkované spodničky a&nbsp;takové halenky, jako u&nbsp;nás nosí sokolky, anebo je&nbsp;měla na&nbsp;obraze Božena, když prala prádlo a&nbsp;Oldřich našel v&nbsp;ní zalíbení, jak jel kolem na&nbsp;koni, všechny měly pěkné prsy, a&nbsp;všechny, když kráčely, protože tady se&nbsp;pořád ty&nbsp;dívky zvolna procházely, chodily těmi sloupovími, a&nbsp;jako by&nbsp;to&nbsp;patřilo k&nbsp;jejich povolání, dívaly se&nbsp;na&nbsp;ty&nbsp;sochy rohatých bojovníků anebo postávaly před krásnými německými králi a&nbsp;císaři a&nbsp;vtiskávaly si&nbsp;do&nbsp;mozku asi ty&nbsp;obličeje a&nbsp;postavy a&nbsp;taky ty&nbsp;historie těch slavných lidí z&nbsp;minulosti. To&nbsp;jsem se&nbsp;pak dověděl a&nbsp;slyšel jsem to&nbsp;z&nbsp;oken učilišť, kde se&nbsp;přednášelo o&nbsp;těch legendárních mužích a&nbsp;kde se&nbsp;zkoušely ty&nbsp;budoucí matky, jestli si&nbsp;tu&nbsp;historii ne&nbsp;nepamatují, ale zdali ji&nbsp;umí zpaměti, protože to&nbsp;musely ty&nbsp;ženy vědět, jak říkala Líza, že&nbsp;ty&nbsp;obrazy v&nbsp;hlavách těch dívek zvolna prolínají celým jejich tělem dolů, tak k&nbsp;tomu nejdřív jakoby jen plivanci, později pulci, potom jakoby rosničce nebo ropuše a&nbsp;pak už&nbsp;k&nbsp;maličkému človíčku, homunkulu, který z&nbsp;trpaslíčka zvolna vyrůstá měsíc po&nbsp;měsíci až&nbsp;do&nbsp;devátého měsíce, kdy se&nbsp;z&nbsp;něj stane člověk a&nbsp;všechno to&nbsp;učení a&nbsp;dívání se&nbsp;nutně a&nbsp;zákonitě musí projevit i&nbsp;na tom novém stvoření… a&nbsp;Líza to&nbsp;se&nbsp;mnou všechno procházela a&nbsp;dokonce se&nbsp;mne držela a&nbsp;všiml jsem si, když zašilhala po&nbsp;mých bílých vlasech, tím radostněji vykročila, a&nbsp;když mne představila svému přednostovi oddělení, představila mne jako Ditie, tak jak měl můj dědeček napsáno na&nbsp;hrobě ve&nbsp;Cvikově, a&nbsp;já jsem věděl, že&nbsp;Líza si&nbsp;přeje, aby taky tady mohla těch devět měsíců a&nbsp;víc žít, taky aby věnovala Říši čistokrevného potomka… A&nbsp;když jsem si&nbsp;představil, že&nbsp;to&nbsp;všecko s&nbsp;tím budoucím dítětem se&nbsp;má&nbsp;odehrávat zrovna tak, jako jsme chodili s&nbsp;krávou k&nbsp;bejkovi a&nbsp;s&nbsp;kozou k&nbsp;obecnímu kozlovi, takhle jsem se&nbsp;díval tou alejí sloupů a&nbsp;soch, a&nbsp;na konci jsem viděl, že&nbsp;tam nic nevidím, že&nbsp;to, co&nbsp;tam vidím, je&nbsp;k&nbsp;uleknutí, malý obláček velké hrůzy, která mne obešla kolem dokola… Ale když jsem si&nbsp;pomyslil&nbsp;– a&nbsp;tím jsem se&nbsp;zachránil&nbsp;– že&nbsp;jsem byl tak maličký, že&nbsp;mne nevzali v&nbsp;Sokole ani do&nbsp;družstva, ač&nbsp;jsem sebou mrskal na&nbsp;bradlech a&nbsp;kruzích zrovna tak jako ti&nbsp;velcí, a&nbsp;když jsem si&nbsp;vzpomněl, jak jsem dopadl v&nbsp;hotelu Paříž s&nbsp;tou lžičenkou zlatou, a&nbsp;teď nakonec jak mne všichni poplivali jen za&nbsp;to, že&nbsp;jsem se&nbsp;zamiloval do&nbsp;německé učitelky tělocviku, a&nbsp;teď kdy mi&nbsp;podal ruku sám velitel šlechtického národně socialistického tábora, a&nbsp;viděl jsem, jak se&nbsp;mi&nbsp;podíval na&nbsp;moje slámové vlasy, jak se&nbsp;příjemně zasmál, jako by&nbsp;viděl krásnou dívku, jako by&nbsp;se&nbsp;napil likéru nebo kořalky, kterou má&nbsp;ze&nbsp;všech nápojů nejraději, celý jsem se&nbsp;narovnal. Ač&nbsp;jsem neměl tvrdý límec od&nbsp;fraku, tak jsem snad poprvně měl dojem, že&nbsp;není třeba být veliký postavou, ale velikým se&nbsp;cítit, a&nbsp;tak jsem se&nbsp;klidně rozhlížel a&nbsp;přestal jsem být nejen pinglíčkem, ale tím pikolou, malým číšníkem, který byl doma odsouzen, aby byl maličký až&nbsp;do&nbsp;konce svého života, a&nbsp;nechat si&nbsp;říkat Piňďo a&nbsp;Prcku a&nbsp;slyšet hanopisy na&nbsp;moje příjmení Dítě, ale tady jsem byl Herr Ditie, pro Němce se&nbsp;z&nbsp;toho jména vytratilo děcko, jistě to&nbsp;spojovali s&nbsp;něčím docela jinačím, dokonce to&nbsp;nemohli ani v&nbsp;němčině spojit s&nbsp;ničím, proto jsem tady začal být váženým člověkem, už&nbsp;tím, že&nbsp;jsem se&nbsp;jmenoval Ditie, a&nbsp;jak mi&nbsp;řekla Líza, takové jméno mi&nbsp;budou závidět i&nbsp;šlechtici z&nbsp;Pruska a&nbsp;Pomořan, kteří ve&nbsp;svých jménech mají vždycky nátisk slovanského kořene tak jako já, von Ditie, číšník v&nbsp;oddělení pět, kde jsem měl na&nbsp;starosti pět stolů v&nbsp;poledne a&nbsp;při večeři a&nbsp;pět německých těhotných dívek, kdykoliv na&nbsp;mne zazvoní, abych jim přinesl mléko, poháry horské studené vody, tyrolské koláče nebo mísy studeného masa, a&nbsp;vůbec všechno to, co&nbsp;tady bylo na&nbsp;jídelním lístku…</span></p>
          <p class="chunk" data-nb-ref-number="4" data-nb-words="2868" data-nb-chars="16207"><span class="idea" data-nb-ref-number="4" id="idea4" data-nb-words="2868" data-nb-chars="16207">A&nbsp;já jsem tady teprve rozkvetl, jak jsem byl dobrý při obsluhování u&nbsp;Tichoty nebo v&nbsp;hotelu Paříž, tak tady jsem se&nbsp;stal jakýmsi miláčkem těch těhotných Němek. Ostatně tak se&nbsp;ke&nbsp;mně chovaly i&nbsp;slečny v&nbsp;baru hotelu Paříž, když byl čtvrtek a&nbsp;přišli burziáni do&nbsp;chambre séparée… ale tyhle Němky, ostatně tak jako i&nbsp;Líza, všechny se&nbsp;mi&nbsp;zálibně dívaly na&nbsp;vlasy, na&nbsp;můj frak, a&nbsp;Líza mi&nbsp;pak vymohla, abych, když v&nbsp;neděli nebo ve&nbsp;svátky podávám jídlo, abych si&nbsp;mohl dát přes prsa tu&nbsp;modrou šerpu a&nbsp;ten řád ve&nbsp;tvaru rozstříknutého zlata s&nbsp;červeným kamenem uprostřed s&nbsp;nápisem Viribus Unitis, protože to&nbsp;jsem se&nbsp;dověděl teprve tady, že&nbsp;i&nbsp;v&nbsp;Habeši mají základy peněz mariatereziánské tolary… A&nbsp;tak jsem se&nbsp;tady v&nbsp;tomhle lesním městečku, kde večer co&nbsp;večer se&nbsp;vojáci od&nbsp;všech zbraní posilovali dobrými jídly a&nbsp;rozjařovali speciálními víny rýnskými a&nbsp;moselskými, zatímco dívky pily jen poháry mléka, aby pak noc co&nbsp;noc muži byli připouštěni pod vědeckým dozorem, skoro až&nbsp;do&nbsp;poslední chvíle, tak tady jsem já&nbsp;měl přídomek číšníka, který obsluhoval habešského císaře, zrovna tak jsem tady byl jako pan vrchní z&nbsp;Paříže Skřivánek, který obsluhoval anglického krále, a&nbsp;tak jsem taky já&nbsp;tady měl mladšího pinglíka, kterého jsem zaškoloval zrovna tak, jako pan Skřivánek mne, aby poznal, z&nbsp;kterého kraje je&nbsp;asi ten a&nbsp;ten voják, co&nbsp;si&nbsp;asi tak dá, a&nbsp;taky jsme se&nbsp;sázeli o&nbsp;deset marek, a&nbsp;taky jsme je&nbsp;odkládali na&nbsp;stoleček, a&nbsp;já jsem skoro pořád vítězil a&nbsp;zjistil jsem, že&nbsp;ten pocit vítězství, že&nbsp;ten je&nbsp;určující, že&nbsp;jak člověk zmalomyslní, nebo se&nbsp;nechá zmalomyslnět, tak to&nbsp;s&nbsp;ním jde celý život a&nbsp;nikdy se&nbsp;nezmátoří, obzvláště ve&nbsp;své vlasti a&nbsp;ve svém prostředí, kde se&nbsp;na&nbsp;něj dívají jako na&nbsp;prcka, jako na&nbsp;věčného pikolíka, kterým jsem doma měl být já, avšak tady jsem byl Němci ctěn a&nbsp;vyznamenáván… To&nbsp;každé odpoledne, když svítilo slunce, jsem nosil poháry mléka nebo zmrzliny, ale někdy i&nbsp;podle objednávky poháry teplého mléka nebo čaje do&nbsp;modrých plaveckých bazénů, kde s&nbsp;rozpuštěnými vlasy plavaly ty&nbsp;krásné těhotné Němky, docela nahé, já&nbsp;jsem byl považován, a&nbsp;to mi&nbsp;dělalo dobře, jako bych byl jeden z&nbsp;lékařů, mohl jsem se&nbsp;na&nbsp;ně&nbsp;dívat tak, jak se&nbsp;jejich světlá těla vlnila, jak roztahovaly ruce a&nbsp;nohy, jak po&nbsp;kmihnutí a&nbsp;rytmu se&nbsp;celé tělo natáhlo, aby ruce a&nbsp;nohy znovu přešly do&nbsp;těch krásných plaveckých pohybů. Ale já&nbsp;jsem už&nbsp;o&nbsp;ta těla ani tak moc nestál, já&nbsp;jsem se&nbsp;zamiloval a&nbsp;dostával jsem z&nbsp;toho strnutí, do&nbsp;těch plavoucích vlasů, které jako světlý kouř ze&nbsp;slámy se&nbsp;linuly a&nbsp;tanuly za&nbsp;těmi těly, vlasy, které se&nbsp;zatáhly celou svojí délkou při mocných pohybech rukou a&nbsp;nohou, aby se&nbsp;na&nbsp;chvíli jako by&nbsp;zastavily a&nbsp;ty konečky se&nbsp;maličko zvlnily jako plechy rolety, a&nbsp;do toho to&nbsp;krásné slunce a&nbsp;do toho v&nbsp;pozadí ty&nbsp;modré nebo zelené kachlíčky, ve&nbsp;kterých vlnky vody házely popraskané mázdry okrajů slunce a&nbsp;vlnek, takové sirupovité kapání, a&nbsp;stíny a&nbsp;pohyby těla na&nbsp;stěnách a&nbsp;na modré podlaze bazénu, a&nbsp;já jsem, když doplavaly a&nbsp;stáhly pod sebe nohy a&nbsp;postavily se&nbsp;a&nbsp;tak stály s&nbsp;prsy a&nbsp;břichem, po&nbsp;kterém stékala voda, jako rusalky, tak já&nbsp;jsem jim podával poháry a&nbsp;ony pily anebo zvolna jedly, aby se&nbsp;ponořily zase do&nbsp;vody, sepnuly ruce jako k&nbsp;modlitbě a&nbsp;prvními tempy rozhrnovaly vodu a&nbsp;zase ne&nbsp;plavaly pro sebe, ale pro ty&nbsp;budoucí děti, a&nbsp;tak jsem tady za&nbsp;několik měsíců viděl, ale to&nbsp;už&nbsp;v&nbsp;bazénech krytých, jak plovaly nejen už&nbsp;matky, ale i&nbsp;ty maličké děti, ti&nbsp;tříměsíční haranti, ti&nbsp;už&nbsp;taky plavali se&nbsp;ženami, matinkami, tak jako plavou medvědí samice s&nbsp;mláďaty nebo tuleni hned ten den, nebo nějaké kachničky plovoucí sotva se&nbsp;vylíhly. Jenže to&nbsp;už&nbsp;jsem pochopil, že&nbsp;tyhle ženy, co&nbsp;tady otěhotněly a&nbsp;nosily v&nbsp;břiše děti a&nbsp;koupaly se, že&nbsp;mne považovaly za&nbsp;skutečného slouhu, za&nbsp;nic než slouhu, i&nbsp;když ve&nbsp;fraku, dokonce jako bych ani nebyl, jako bych byl jejich věšák, protože se&nbsp;přede mnou nestyděly. Byl jsem sloužící, něco jako mívaly královny šašky nebo pidimužíky, protože když vystoupily z&nbsp;vody, tak dávaly pozor, aby je&nbsp;nikdo neviděl zašalovaným plotem. Jednou je&nbsp;překvapil nějaký opilý esesák, pištěly a&nbsp;tiskly si&nbsp;ručníky na&nbsp;břicho, lokty si&nbsp;přikrývaly prsa a&nbsp;utíkaly do&nbsp;kabin, ale když jsem přinesl na&nbsp;tácu poháry já, tak klidně stály nahaté, bavily se, jednou rukou se&nbsp;opíraly o&nbsp;stojany a&nbsp;druhou si&nbsp;zvolna utíraly chlupatá zlatá břicha, takovými volnými pečlivými pohyby, dlouho se&nbsp;čistily v&nbsp;rozkroku a&nbsp;pak půlky zadnic, a&nbsp;já jsem stál, ony braly pohárky a&nbsp;upíjely, jako kdybych byl odkládací stoleček, a&nbsp;já jsem mohl očima po&nbsp;nich stékat, kam jsem chtěl, nic ode mne je&nbsp;nedovedlo vyrušit a&nbsp;vyplašit z&nbsp;jejich klidu, dál si&nbsp;froté ručníky vytíraly opatrně a&nbsp;pečlivě rozkroky, a&nbsp;pak vztahovaly ruce a&nbsp;utíraly si&nbsp;pečlivě všechny záhyby prsou, pořád jako bych já&nbsp;u&nbsp;nich nestál… zatímco když jednou v&nbsp;téhle chvíli se&nbsp;snesl ajroplán, tak křičící se&nbsp;smíchem se&nbsp;rozprchly do&nbsp;kabin, aby za&nbsp;chvíli opět zaujaly pozice jako předtím, zatímco já&nbsp;jsem stál a&nbsp;držel podnos s&nbsp;chladnoucími poháry… Když jsem měl volno, tak jsem psal Líze dlouhé dopisy, to&nbsp;už&nbsp;měla adresu někde u&nbsp;Varšavy, kterou tam dobyli, pak dopisy do&nbsp;Paříže, a&nbsp;pak, snad z&nbsp;těch vítězství i&nbsp;tady byl volnější řád, postavili tady za&nbsp;městečkem taková panoptika a&nbsp;střelnice a&nbsp;kolotoče a&nbsp;houpačky a&nbsp;vůbec všechno tak, jak to&nbsp;bývalo o&nbsp;Matějské pouti v&nbsp;Praze, tolik všech atrakcí, ale tak jako naše boudy byly ty&nbsp;štíty pomalovány nymfami a&nbsp;silény a&nbsp;všelijakými alegorickými ženskými nebo zvířaty, tak do&nbsp;těchhle střelnic a&nbsp;štítů na&nbsp;kolotočích a&nbsp;výplní na&nbsp;houpačkách se&nbsp;přivalily germánské pluky s&nbsp;rohatými přilbami a&nbsp;já jsem se&nbsp;učil německou vlastivědu z&nbsp;těch obrazů, celý rok jsem chodil od&nbsp;jednoho k&nbsp;druhému, když jsem měl volno, a&nbsp;vyptával jsem se&nbsp;kulturního referenta a&nbsp;ten mi&nbsp;to&nbsp;radostně vykládal a&nbsp;oslovoval mne mein lieber Herr Ditie, tak to&nbsp;Ditie krásně vyslovoval, že&nbsp;jsem znovu a&nbsp;znovu jej prosil, aby mne učil z&nbsp;těch obrazů a&nbsp;z&nbsp;reliéfů slavnou německou minulost, abych já&nbsp;jednou mohl třeba zplodit německé dítě, tak jak jsme se&nbsp;dohodli s&nbsp;Lízou, která pod dojmem vítězství nad Francií přijela a&nbsp;řekla mi, že&nbsp;ona mi&nbsp;nabízí ruku, o&nbsp;kterou ale půjdu požádat jejího otce, majitele restaurace U&nbsp;Města Amsterodamu v&nbsp;Chebu. A&nbsp;tak se&nbsp;neuvěřitelné stalo skutkem a&nbsp;já jsem se&nbsp;v&nbsp;Chebu musel podrobit prohlídce u&nbsp;vrchního soudu před soudcem a&nbsp;lékařem vojenských eses, a&nbsp;podle žádosti, kterou jsem písemně podal a&nbsp;kam jsem vypsal celou svoji rodinu nazpátek až&nbsp;za&nbsp;ten hřbitov v&nbsp;Cvikově, tam, kde leží dědeček Johan Ditie, s&nbsp;odvoláním na&nbsp;jeho árijský a&nbsp;germánský původ, že&nbsp;uctivě prosím, abych se&nbsp;mohl oženit s&nbsp;Lízou Elisabethou Papanek, a&nbsp;podle říšských zákonů že&nbsp;žádám, abych byl prozkoumán po&nbsp;stránce fyzické, zda jsem podle norimberských zákonů jako příslušník jiné národnosti schopen nejen souložit, ale i&nbsp;oplodnit árijskou germánskou krev. A&nbsp;tak zatímco v&nbsp;Praze popravčí čety popravovaly, zrovna tak v&nbsp;Brně a&nbsp;u&nbsp;ostatních soudů, kde měli právo popravovat, tak jsem já&nbsp;stál nahý před lékařem, který mi&nbsp;hůlkou nadzvedal přirození, musel jsem se&nbsp;otočit a&nbsp;hůlkou se&nbsp;mi&nbsp;díval do&nbsp;řiti, pak potěžkal moje varlata a&nbsp;hlasitě diktoval, co&nbsp;viděl a&nbsp;soudil a&nbsp;hmatově ohledal, a&nbsp;potom mne poprosil, abych poonanoval a&nbsp;přinesl mu&nbsp;trošku semene za&nbsp;účelem vědeckého zkoumání, protože, jak řekl ten lékař děsnou němčinou egerlendrovskou, které jsem nerozuměl, ale velice dobře jsem vycítil, co&nbsp;vztekle říká, že&nbsp;když nějaký zasraný Čech si&nbsp;chce vzít Němku, tak musí aspoň jeho chám být tuplem cenný, než je&nbsp;semeno toho posledního podomka v&nbsp;posledním hotelu města Chebu, a&nbsp;dodal, že&nbsp;chrchel, který taková Němka mi&nbsp;frkne mezi voči, stejně je&nbsp;pro ni&nbsp;hanbou, tak jako pro mne poctou… A&nbsp;já jsem najednou viděl na&nbsp;tu&nbsp;dálku ty&nbsp;zprávy z&nbsp;novin, jak ten samý den, zatímco Němci střílejí Čechy, tak já&nbsp;si&nbsp;tady hraju s&nbsp;přirozením, abych byl hoden toho moci se&nbsp;oženit s&nbsp;Němkou. Najednou na&nbsp;mne přišla hrůza, že&nbsp;tam jsou popravy a&nbsp;tady já&nbsp;stojím před doktorem s&nbsp;přirozením v&nbsp;hrsti a&nbsp;nemohu dosáhnout erekce a&nbsp;nabídnout pár kapek spermatu. A&nbsp;pak se&nbsp;otevřely dveře a&nbsp;tam stál ten doktor s&nbsp;mými lejstry v&nbsp;prstech, a&nbsp;asi teď teprve si&nbsp;pořádně přečetl, o&nbsp;koho jde, protože mi&nbsp;řekl vlídně, Herr Ditie, was ist denn los…? a&nbsp;popleskal mi&nbsp;rameno, a&nbsp;dal mi&nbsp;nějaké fotografie a&nbsp;rozsvítil světlo a&nbsp;já jsem se&nbsp;díval na&nbsp;nahaté skupinky pornografie, všechno jsem to&nbsp;už&nbsp;znal, to&nbsp;vždycky dřív, když jsem se&nbsp;na&nbsp;ně&nbsp;podíval, když jsem měl tyhle fotografie v&nbsp;prstech, už&nbsp;jsem celý tuhnul, ale čím dál jsem se&nbsp;díval na&nbsp;ty&nbsp;pornofotky, tím víc jsem viděl ty&nbsp;nápisy a&nbsp;zprávy v&nbsp;novinách, oznamující, že&nbsp;tihle a&nbsp;čtyři další byli odsouzeni a&nbsp;zastřeleni, každý den další a&nbsp;noví, nevinní… a&nbsp;já tady stojím v&nbsp;jedné ruce s&nbsp;přirozením, druhou na&nbsp;stůl odkládám pornografické fotografie a&nbsp;pořád nedosahuji toho, oč&nbsp;jsem byl žádán, abych pak byl schopen oplodnit německou ženu, moji nevěstu Lízu, tak nakonec musela přijít mladá sestřička, sama mi&nbsp;několika pohyby, při kterých už&nbsp;jsem nemohl a&nbsp;nemusel myslet na&nbsp;nic, protože ruka mladé sestřičky byla tak zručná, že&nbsp;za&nbsp;pár minut odnášela na&nbsp;listu dvě krůpěje mého semene, které za&nbsp;půl hodiny byly označeny za&nbsp;výtečné, jako za&nbsp;jedině schopné oplodnit důstojným způsobem árijskou vaginu… a&nbsp;tak úřad pro ochranu německé cti a&nbsp;krve neshledal nic proti tomu, abych si&nbsp;vzal árijku německé krve, a&nbsp;mocnými ranami razítek jsem obdržel svatební povolení, zatímco čeští vlastenci těmi samými ranami s&nbsp;těmi samými razítky byli odsouzeni k&nbsp;smrti. Svatba se&nbsp;konala v&nbsp;Chebu, v&nbsp;takové červené síni v&nbsp;městském úřadě, všude byly červené prapory se&nbsp;znaky hákového kříže, i&nbsp;úředníci byli v&nbsp;hnědých uniformách s&nbsp;červenými pásky na&nbsp;rameni a&nbsp;na tom pásku byl hákový kříž, já&nbsp;jsem byl oblečen ve&nbsp;fraku a&nbsp;zase s&nbsp;modrou šerpou přes prsa s&nbsp;tím řádem, co&nbsp;jsem dostal od&nbsp;habešského císaře, a&nbsp;nevěsta Líza byla zase v&nbsp;těch svých mysliveckých šatech s&nbsp;kamizolkou zdobenou dubovými ratolestmi, a&nbsp;na klopě měla hákový kříž v&nbsp;červeném poli, a&nbsp;vůbec to&nbsp;nebyla ani svatba, ale nějaký vojenský státní akt, ve&nbsp;kterém se&nbsp;neustále hovořilo o&nbsp;krvi a&nbsp;cti a&nbsp;povinnosti, a&nbsp;nakonec starosta města taky v&nbsp;uniformě a&nbsp;holínkách a&nbsp;té hnědé košili nás požádal, jako snoubence, abychom přistoupili k&nbsp;takovému oltáři, tam visela volně dlouhá vlajka s&nbsp;hákovým křížem a&nbsp;na tom stolečku byla zespodu ozářená bysta Adolfa Hitlera, který se&nbsp;mračil, jak mu&nbsp;žárovky zespoda házely přes vrásky stíny, a&nbsp;starosta mi&nbsp;vzal ruku a&nbsp;ruku nevěsty a&nbsp;vložil ji&nbsp;do&nbsp;té&nbsp;vlajky a&nbsp;podal nám skrz to&nbsp;sukno ruku a&nbsp;tvářil se&nbsp;slavnostně, teď přišel ten oddávací akt, a&nbsp;starosta nám řekl, že&nbsp;jsme od&nbsp;této chvíle svoji a&nbsp;že naší povinností je&nbsp;myslet jen a&nbsp;jen na&nbsp;národně socialistickou stranu a&nbsp;plodit děti, které musí být vychovávány taky v&nbsp;duchu té&nbsp;strany, a&nbsp;pak skoro starosta zaslzel a&nbsp;řekl nám slavnostně, abychom si&nbsp;z&nbsp;toho nic nedělali, že&nbsp;nemůžeme oba padnout v&nbsp;boji za&nbsp;Novou Evropu, ale že&nbsp;oni, vojáci a&nbsp;strana v&nbsp;tom boji budou pokračovat až&nbsp;do&nbsp;konečného vítězství… a&nbsp;pak zahrála gramofonová deska Die Fahne hoch, die Reihen dicht geschlossen, a&nbsp;všichni zpívali s&nbsp;ní, s&nbsp;tou deskou, i&nbsp;Líza, a&nbsp;já jsem si&nbsp;najednou vzpomněl, že&nbsp;jsem dřív zpívával Na&nbsp;strahovských hradbách a&nbsp;Kde domov můj, ale přesto jsem potichu zpíval taky. Líza se&nbsp;mne lehce dotkla loktem a&nbsp;očima metala blesky, a&nbsp;tak jsem zpíval dál s&nbsp;ostatními… esá marschiert… a&nbsp;zpíval jsem to&nbsp;s&nbsp;citem a&nbsp;nakonec jako bych byl Němec, když jsem se&nbsp;podíval, kdo všechno je&nbsp;svědkem mojí svatby, byli zde i&nbsp;plukovníci a&nbsp;všichni vysocí pohlaváři strany v&nbsp;Chebu, věděl jsem, že&nbsp;kdybych já&nbsp;měl svatbu doma, že&nbsp;by&nbsp;to&nbsp;bylo, jako by&nbsp;se&nbsp;nic nestalo, ale tady v&nbsp;Chebu to&nbsp;byla skoro historická událost, protože Líza tady byla známá… a&nbsp;pak svatební obřad skončil a&nbsp;já jsem stál a&nbsp;nastavoval jsem ruce ke&nbsp;gratulacím, ale pot se&nbsp;ze&nbsp;mne začal lít, protože jsem nastavoval ruku, ale důstojníci jak wehrmachtu, tak eses mi&nbsp;ruku nepodali, zase jsem byl i&nbsp;pro ně&nbsp;jen ten pingl pikolo, ten český prcek, piňďa, ale všichni se&nbsp;skoro vrhli na&nbsp;Lízu a&nbsp;gratulovali jí&nbsp;tak provokativně, že&nbsp;já&nbsp;jsem stál sám, nikdo mi&nbsp;nepodal ruku, ten starosta mi&nbsp;poklepal na&nbsp;rameno, a&nbsp;já jsem mu&nbsp;podával ruku, ale on&nbsp;ji&nbsp;zase nepřijal, tak jsem chvíli stál, jako bych z&nbsp;podávání ruky dostal strnutí celého těla, a&nbsp;starosta mne vzal za&nbsp;ramena a&nbsp;odvedl do&nbsp;kanceláře, abych podepsal a&nbsp;zaplatil taxy za&nbsp;akt, a&nbsp;já jsem se&nbsp;ještě jednou pokusil, nechal jsem na&nbsp;stole sto marek navíc, a&nbsp;jeden z&nbsp;úředníků mi&nbsp;lámanou češtinou, ač&nbsp;jsem s&nbsp;ním hovořil německy, řekl, že&nbsp;tady se&nbsp;diškrece nedávají, že&nbsp;tady není ani restaurace, ani kantýna, ani hostinec, ani hospoda, ale úřad tvůrců Nové Evropy, ve&nbsp;které rozhoduje krev a&nbsp;čest, a&nbsp;nikoliv jako v&nbsp;Praze teror a&nbsp;úplatky a&nbsp;ostatní kapitalistický a&nbsp;bolševický moresy. A&nbsp;svatební hostina se&nbsp;konala v&nbsp;restauraci U&nbsp;Města Amsterodamu, a&nbsp;zase jsem viděl, jak sice všichni připíjejí i&nbsp;mně, ale všechno se&nbsp;točilo kolem Lízy a&nbsp;já jsem se&nbsp;začal vžívat do&nbsp;úlohy trpěného sice árijce, ale pořád bémáka, i&nbsp;když jsem měl žluté světlounké vlasy, a&nbsp;přes prsa šerpu a&nbsp;na boku fraku ten řád ve&nbsp;tvaru rozprsklého zlata. Ale nic jsem nedal na&nbsp;sobě znát, jako bych neviděl, usmíval jsem se, a&nbsp;dokonce mi&nbsp;dělalo dobře, že&nbsp;jsem manželem tak slavné ženy, že&nbsp;všichni důstojníci, kteří jistě, kdyby byli svobodní, by&nbsp;se&nbsp;o&nbsp;ni uchá­zeli nebo mohli ucházet, ale nikdo z&nbsp;nich ji&nbsp;nedostal, ale byl jsem to&nbsp;jen a&nbsp;jen já, který ji&nbsp;okouzlil, asi nedovedou tihle vojáci nic, než tak v&nbsp;holínkách skočit na&nbsp;ženu do&nbsp;postele, a&nbsp;jen tu&nbsp;jejich, aby zachrá­nili krev a&nbsp;čest, aniž by&nbsp;pomysleli na&nbsp;to, že&nbsp;v&nbsp;posteli je&nbsp;taky potřeba lásky a&nbsp;hry a&nbsp;hravosti, tak jak jsem to&nbsp;uměl já, jak jsem na&nbsp;to&nbsp;přišel už&nbsp;dávno U&nbsp;Rajských, když jsem obložil bříško nahé kelnerky kopretinami a&nbsp;okvětními lístky bramboříků… a&nbsp;nakonec před dvěma léty i&nbsp;břicho téhle uvědomělé Němky, téhle velitelky vojenských sester, téhle vysoké stranice. A&nbsp;tak jak tady přijímala gratulace, nikdo si&nbsp;nedovedl představit to, co&nbsp;jsem viděl já, jak leží na&nbsp;zádech nahá a&nbsp;já jí&nbsp;obkládám břicho zelenými smrkovými větvičkami, a&nbsp;ona to&nbsp;přijímá s&nbsp;tou samou poctou, dokonce možná poctou i&nbsp;větší než to, jak nám starosta tiskl oběma ruku skrz červený prapor a&nbsp;litoval nás, že&nbsp;nemůžeme oba padnout v&nbsp;boji za&nbsp;Novou Evropu, za&nbsp;toho nového národně socialistického člověka. A&nbsp;Líza, když viděla, že&nbsp;se&nbsp;usmívám, že&nbsp;jsem přijal tu&nbsp;hru, ke&nbsp;které jsem byl odsouzen tímhle úřadem, vzala sklenku a&nbsp;podívala se&nbsp;na&nbsp;mne, všichni ztuhli tím obřadem a&nbsp;já jsem vstal, abych byl ještě větší, stáli jsme proti sobě se&nbsp;sklenkami v&nbsp;prstech a&nbsp;ti důstojníci se&nbsp;dívali, aby líp viděli, zírali, uhadovali, jako bychom byli u&nbsp;nějakého výslechu, a&nbsp;Líza&nbsp;se zasmála tak, jak se&nbsp;smála, když jsme spolu bývali v&nbsp;posteli, kdy jsem k&nbsp;ní byl francouzsky galantní, dívali jsme se&nbsp;do&nbsp;sebe, jako by&nbsp;byla nahá a&nbsp;já taky, a&nbsp;taky přes oči se&nbsp;jí&nbsp;převalilo zase to&nbsp;bělmo, taková mázdra, ta&nbsp;chvilka, kdy ženy padají ne&nbsp;do&nbsp;mdlob, ale kdy odhazují poslední zábrany a&nbsp;dávají cestu tomu, aby s&nbsp;nimi bylo naloženo tak, jak se&nbsp;uzná dle chvíle, ve&nbsp;které se&nbsp;otvírá jinačí svět, svět milostných her a&nbsp;laskání… a&nbsp;tak mne dlouze přede všemi políbila, a&nbsp;já jsem zavřel oči, drželi jsme sklenky se&nbsp;šampaňským, a&nbsp;jak jsme se&nbsp;líbali, tak se&nbsp;naše sklenky naklonily a&nbsp;víno zvolna teklo na&nbsp;ubrus, a&nbsp;celá společnost zmlkla a&nbsp;od té&nbsp;doby byli všichni jako zaražení, dívali se&nbsp;na&nbsp;mne už&nbsp;uctivě, dokonce mne pořád zkoumali a&nbsp;tím zkoumáním zjistili, že&nbsp;se&nbsp;slovanskou krví si&nbsp;ta&nbsp;německá krev užije daleko víc než zase s&nbsp;německou, a&nbsp;já jsem se&nbsp;za&nbsp;pár hodin stal cizincem sice, ale cizincem, kterého si&nbsp;s&nbsp;lehkou závistí nebo nenávistí všichni váží, dokonce i&nbsp;ženské se&nbsp;na&nbsp;mne dívaly tak, že&nbsp;zkoumaly, co&nbsp;bych asi tak mohl vyvádět v&nbsp;posteli a&nbsp;s&nbsp;nimi? A&nbsp;přijímaly, že&nbsp;jsem schopen nějakých zvláštních her a&nbsp;rabiátskostí, že&nbsp;sladce vzdychaly a&nbsp;obracely oči v&nbsp;sloup a&nbsp;daly se&nbsp;se&nbsp;mnou do&nbsp;hovoru, a&nbsp;já jsem, ač&nbsp;jsem si&nbsp;plet der, die, das, hovořil, a&nbsp;ty ženské, které musely tou jejich hroznou němčinou hovořit se&nbsp;mnou pomalu, jako v&nbsp;mateřské školce artikulovat věty, kochaly se&nbsp;mými odpověďmi a&nbsp;shledaly, že&nbsp;nedostatky v&nbsp;mé konverzační němčině jsou půvabem, který je&nbsp;rozesmával, který do&nbsp;nich dával kouzlo slovanských rovin a&nbsp;bříz a&nbsp;luk… ale všichni vojáci, jak od&nbsp;heereswaffe, tak od&nbsp;eses, všichni se&nbsp;na&nbsp;mne zatvrdili, skoro rozzlobili, všichni velice dobře poznali, jak jsem si&nbsp;naklonil krásnou plavou Lízu, že&nbsp;proti německé cti a&nbsp;krvi dala přednost živočišné a&nbsp;krásné lásce… proti které oni, ač&nbsp;byli ověšeni řády a&nbsp;vyznamenáními z&nbsp;tažení proti Polsku a&nbsp;Francii, byli bezmocní…</span></p>
          <p class="chunk" data-nb-ref-number="5" data-nb-words="2043" data-nb-chars="11642"><span class="idea" data-nb-ref-number="5" id="idea5" data-nb-words="2043" data-nb-chars="11642">A&nbsp;tak, když jsme se&nbsp;vrátili ze&nbsp;svatební cesty do&nbsp;toho městečka nad Děčínem, tam, kde jsem byl číšníkem, Líza si&nbsp;přála, abychom měli dítě. Ale to&nbsp;všechno nebylo pro mne, já&nbsp;jsem podléhal jako pravý Slovan náladám, já&nbsp;jsem dovedl všechno dělat pod dojmem chvíle, ale když mi&nbsp;řekla, abych se&nbsp;připravil, tak mi&nbsp;bylo zrovna tak, jako když mne ten říšský doktor podle norimberských zákonů prosil, abych mu&nbsp;přinesl na&nbsp;bílém papíru trošku semene, tak to&nbsp;bylo zrovna tak, když mi&nbsp;Líza řekla, abych se&nbsp;připravil, že&nbsp;tenhle večer je&nbsp;v&nbsp;situaci, kdy by&nbsp;mohla počít toho nového člověka, toho budoucího zakladatele Nové Evropy, protože už&nbsp;týden si&nbsp;hrála na&nbsp;gramofonové desky Wagnera, Lohengrina a&nbsp;Siegfrieda, to&nbsp;už&nbsp;měla vybráno, že&nbsp;kdyby to&nbsp;byl chlapec, tak by&nbsp;se&nbsp;jmenoval Siegfried Ditie, celý ten týden se&nbsp;chodila dívat na&nbsp;všechny ty&nbsp;výjevy na&nbsp;reliéfech v&nbsp;loubích a&nbsp;sloupořadích, postávala za&nbsp;podvečera, kdy proti modrému nebi se&nbsp;tyčili němečtí králové a&nbsp;císaři, germánští hrdinové a&nbsp;polobozi, zatímco já&nbsp;jsem myslel na&nbsp;to, že&nbsp;jí&nbsp;zase obložím celé břicho květinami, že&nbsp;napřed si&nbsp;budeme hrát jako děti, obzvláště když jsme Ditiové, Líza ten večer přišla v&nbsp;dlouhé říze, s&nbsp;očima bez lásky, ale plnýma povinnosti a&nbsp;té jejich krve a&nbsp;cti, podala mi&nbsp;ruku a&nbsp;něco blábolila v&nbsp;němčině a&nbsp;dívala se&nbsp;k&nbsp;nebi, jako by&nbsp;z&nbsp;toho stropu a&nbsp;skrz ten strop se&nbsp;na&nbsp;nás dívali všichni ti&nbsp;z&nbsp;germánského nebe, všichni Nibelungové a&nbsp;dokonce i&nbsp;sám Wagner, kterého Líza vzývala, aby jí&nbsp;dopomohl, aby otěhotněla tak, jak si&nbsp;přeje, podle germánské nové cti, aby milostí v&nbsp;jejím břiše začal nový život nového člověka, který založí a&nbsp;bude žít nový řád nové krve, nového smýšlení a&nbsp;nové cti, a&nbsp;když jsem slyšel to&nbsp;všechno, tak jsem cítil, jak ode mne odchází všechno to, co&nbsp;dělá mužského mužským, a&nbsp;tak jsem jen ležel a&nbsp;díval jsem se&nbsp;do&nbsp;stropu a&nbsp;snil jsem o&nbsp;ztraceném ráji, o&nbsp;tom, jak to&nbsp;všechno bylo krásné před manželstvím, o&nbsp;tom, jak jsem se&nbsp;všemi ženami žil jako nějaký psí bastard, zatímco teď jsem postaven před úkol jako nějaký ušlechtilý pes s&nbsp;ušlechtilou fenou, a&nbsp;to jsem věděl a&nbsp;viděl, jaké s&nbsp;tím bývá trápení, jak pěstitelé celé dny musejí čekat na&nbsp;pravou chvíli, jak u&nbsp;nás přijel jeden pěstitel až&nbsp;z&nbsp;druhého konce republiky s&nbsp;čubou a&nbsp;zase musel odjet, protože cenou poctěný foxteriér ji&nbsp;nechtěl, nakonec když přijeli podruhé, tak museli dát čubu přes putýnku v&nbsp;maštali, a&nbsp;rukavičkou musela dáma zavíst psí přirození a&nbsp;s&nbsp;bičíkem nad hlavou musel obtěžkat tu&nbsp;fenu, ač&nbsp;s&nbsp;takovou chutí zrovna jako ta&nbsp;ušlechtilá fena se&nbsp;oddávala kdejakému voříškovi, nebo pan štábní měl bernardýna a&nbsp;jak celé odpoledne s&nbsp;čubou až&nbsp;ze&nbsp;Šumavy je&nbsp;nemohli seznámit, protože ta&nbsp;čuba byla větší než ten pes… nakonec inženýr Marzin je&nbsp;odvedl na&nbsp;zahradní svah, vykopal tam takový zoul, hodinu upravovali terén pro tu&nbsp;bernardýnskou svatbu, až&nbsp;navečer, celí uřícení, když poslední lopatou upravili svah, tak k&nbsp;tomu došlo, toho psa dali pod ten schod, a&nbsp;ten o&nbsp;schod jsa menší, vyrovnal se&nbsp;výškou a&nbsp;tak došlo ke&nbsp;spojení, ale z&nbsp;musu, vynucené, zatímco podle přírody, s&nbsp;ohromnou chutí se&nbsp;sváže vlčák s&nbsp;čubou daklem, nebo čuba irského setra se&nbsp;stájovým pinčem… a&nbsp;já jsem byl na&nbsp;tom zrovna tak… A&nbsp;tak neuvěřitelné se&nbsp;stalo skutkem, že&nbsp;jsem za&nbsp;měsíc musel chodit nechat si&nbsp;píchat injekce, posilující injekce, vždycky celou sadu jehel, tupých jak hřebíky, do&nbsp;zadku, abych si&nbsp;posílil psychiku, a&nbsp;když jsem absolvoval takovou sadu desetkrát, podařilo se&nbsp;nám, že&nbsp;jedné noci jsem obtěžkal Lízu podle předpisů… a&nbsp;tak ona počala, avšak teď zase ona musela chodit na&nbsp;posilující injekce, protože měli doktoři obavu, že&nbsp;toho nového člověka nedonosí nebo potratí, tak z&nbsp;celé naší lásky nezbylo nic, a&nbsp;z&nbsp;toho nacionálně socialistického souložení zbyl jen jakýsi akt v&nbsp;říze, dokonce Líza se&nbsp;mi&nbsp;nedotkla ani přirození, a&nbsp;já jsem byl jen připouštěn podle předpisu a&nbsp;řádu nového Evropana, což mně nedělalo dobře, ale stejně to&nbsp;všecko s&nbsp;tím dítětem byla jen věda a&nbsp;chemie a&nbsp;hlavně injekce, Líza mívala od&nbsp;injekcí jako hřebíky tak rozpíchaný zadek, že&nbsp;jsme se&nbsp;raději věnovali ošetřování jizev a&nbsp;hlavně u&nbsp;mne pořád mokvající rány po&nbsp;injekcích, abych mohl zplodit krásné nové dítě. A&nbsp;ten čas se&nbsp;mi&nbsp;stala nepříjemná věc, to&nbsp;jsem si&nbsp;všiml už&nbsp;kolikrát, že&nbsp;z&nbsp;učebny, kde se&nbsp;přednášelo o&nbsp;slavné minulosti starých Germánů, se&nbsp;teď ozývaly hodiny ruštiny, vojáci i&nbsp;tady, když plnili plemenné povinnosti, aby otěhotněly krásné plavé dívky, tak se&nbsp;navíc učili ruskému jazyku, takové základní věty, že&nbsp;jednou se&nbsp;mne ptal hejtman, co&nbsp;tomu říkám, když jsem naslouchal pod okny ruskému kursu, a&nbsp;já jsem řekl, že&nbsp;podle všeho asi bude válka s&nbsp;Ruskem, a&nbsp;on začal křičet, že&nbsp;pobuřuju veřejnost, a&nbsp;já jsem řekl, že&nbsp;tady nikdo není jenom on&nbsp;a&nbsp;já, a&nbsp;on křičel, že&nbsp;máme pakt s&nbsp;Ruskem, a&nbsp;to je&nbsp;pobuřování a&nbsp;rozšiřování falešných zpráv, a&nbsp;já jsem si&nbsp;teprve teď všiml, že&nbsp;to&nbsp;byl ten hejtman, který byl Líze svědkem u&nbsp;svatby, a&nbsp;že to&nbsp;byl on, který mi&nbsp;nejen nepodal ruku, ani mi&nbsp;nepogratuloval, ale on&nbsp;se&nbsp;ucházel o&nbsp;Lízu přede mnou a&nbsp;já jsem mu&nbsp;vypálil rybník, a&nbsp;teď nadešel čas, jak si&nbsp;na&nbsp;mně zchladit žáhu, a&nbsp;žaloval mne, a&nbsp;já jsem stál před velitelem tohoto městečka, ve&nbsp;kterém se&nbsp;pěstovala Nová Evropa… a&nbsp;když se&nbsp;na&nbsp;mne vykřičel, že&nbsp;to&nbsp;je&nbsp;blbost, že&nbsp;půjdu před válečný soud, že&nbsp;jsem český šovinista, tak byl poplach v&nbsp;táboře, a&nbsp;velitel, když zvedl telefon, tak zbledl a&nbsp;bylo to, tak to&nbsp;je&nbsp;válka, jak jsem to&nbsp;předvídal, a&nbsp;velitel mi&nbsp;jen na&nbsp;chodbě řekl, jak jste to&nbsp;uhádl, a&nbsp;já jsem řekl skromně, že&nbsp;jsem obsluhoval habešského císaře… A&nbsp;den nato se&nbsp;mi&nbsp;narodil syn, a&nbsp;Líza jej dala pokřtít a&nbsp;pojmenovat Siegfried, tak jak to&nbsp;viděla na&nbsp;stěnách loubí a&nbsp;jak to&nbsp;slyšela v&nbsp;hudbě podle Wagnera, kterým se&nbsp;inspirovala k&nbsp;tomu synáčkovi. Ale já&nbsp;jsem přesto dostal výpověď a&nbsp;bylo mi&nbsp;určeno, že&nbsp;po&nbsp;dovolené nastoupím nové místo v&nbsp;restauraci Košíčku v&nbsp;Českém ráji. Na&nbsp;samém dně skal jako v&nbsp;košíčku byla ta&nbsp;restaurace a&nbsp;hotel ponořený v&nbsp;ranních mlhách a&nbsp;poledním průzračném vzduchu, hotýlek také určený pro zamilované lidi, dvojice, které se&nbsp;zasněně procházely skalami a&nbsp;vyhlídkami, aby se&nbsp;vracely ruku v&nbsp;ruce nebo zavěšeni nazpátek k&nbsp;obědu a&nbsp;večeřím, všechny pohyby našich hostů byly uvolněné a&nbsp;klidné, protože ten Košíček byl sice určen taky pro heereswaffe a&nbsp;eses­waffe, pro ty&nbsp;důstojníky, kteří než odjeli na&nbsp;východní frontu, tak se&nbsp;tady naposledy setkávali se&nbsp;svými ženami, milenkami, docela všechno tady bylo obráceně než v&nbsp;tom městečku, kde se&nbsp;pěstovala nová rasa, kde vojáci jen přijížděli jako plemenní hřebci nebo ušlechtilí kanci, aby ten večer nebo do&nbsp;dvou dnů oplodnili vědecky německé samice germánským semenem… Avšak v&nbsp;Košíčku to&nbsp;bylo všechno docela jiné, tak podle mýho gusta, a&nbsp;proto tady taky nebylo veselí, ale melancholický smutek, taková zasněnost, kterou nikdy jsem nečekal u&nbsp;vojáků, skoro všichni naši hosté byli jako básníci, než začnou psát báseň, ale to&nbsp;nebylo tím, že&nbsp;by&nbsp;takoví byli, byli jistě zrovna takoví hulváti a&nbsp;drzí a&nbsp;arogantní jako ostatní Němci, pořád opilí tím, že&nbsp;porazili Francii, i&nbsp;když jedna třetina důstojníků od&nbsp;divizí Großdeutschland padla v&nbsp;tomhle galském tažení… tady tihle důstojníci byli před jinačí cestou, před jinačím posláním, před jinačími boji, protože to&nbsp;bylo jinačí kafe jít na&nbsp;ruskou frontu, která klínem se&nbsp;už&nbsp;dostala v&nbsp;listopadu před samou Moskvu, ale ne&nbsp;už&nbsp;dál, tak armády se&nbsp;rozlévaly dál a&nbsp;dál, až&nbsp;k&nbsp;Voroněži a&nbsp;dál na&nbsp;Kavkaz, a&nbsp;ta dálka a&nbsp;pak ty&nbsp;zprávy z&nbsp;fronty, hlavně zprávy za&nbsp;frontou, kde partyzáni znepříjemňovali cestu na&nbsp;frontu tak a&nbsp;natolik, že&nbsp;fronta vlastně byla už&nbsp;v&nbsp;týlu, jak mi&nbsp;řekla Líza, která z&nbsp;fronty přijela a&nbsp;neměla z&nbsp;toho ruského bojování žádnou radost. Taky mi&nbsp;přivezla malinký kufřík, a&nbsp;já jsem zkraje nevěděl, jakou ten obsah má&nbsp;cenu, ale byl to&nbsp;kufříček plný poštovních známek, tak jak to&nbsp;našla, jsem si&nbsp;myslel, ale Líza slídila už&nbsp;v&nbsp;Polsku i&nbsp;ve Francii jen po&nbsp;známkách v&nbsp;židovských bytech a&nbsp;v&nbsp;samé Varšavě při prohlídkách deportovaných Židů ukořistila tyhle poštovní známky, o&nbsp;kterých řekla, že&nbsp;po&nbsp;válce budou mít takovou cenu, že&nbsp;si&nbsp;za&nbsp;ně&nbsp;můžeme koupit kdekoliv jakýkoliv hotel. Ale ten můj synek, který byl se&nbsp;mnou tady, bylo divné dítě. Nemohl jsem v&nbsp;něm poznat ani jeden rys můj, jediný znak ani po&nbsp;mně, ani po&nbsp;Líze, dokonce ani to, co&nbsp;slibovalo to&nbsp;prostředí s&nbsp;Walhallou, dokonce v&nbsp;tom dítěti nebylo ani stopy té&nbsp;hudby od&nbsp;Wagnera, ale naopak, bylo to&nbsp;ustrašené dítě, které už&nbsp;ve&nbsp;třetím měsíci dostávalo psotníček. A&nbsp;já jsem obsluhoval hosty ze&nbsp;všech německých krajů, poznával jsem a&nbsp;pak už&nbsp;s&nbsp;naprostou přesností odhadoval a&nbsp;uhadoval, zda německý voják je&nbsp;z&nbsp;Pomořan, zda je&nbsp;to&nbsp;Bavorák, zda je&nbsp;to&nbsp;voják z&nbsp;Porýní, přesně jsem rozeznal vojáka od&nbsp;moře a&nbsp;z&nbsp;vnitrozemí, zda je&nbsp;to&nbsp;dělník nebo sedlák… to&nbsp;byla jediná moje zábava, od&nbsp;rána do&nbsp;večera a&nbsp;do noci sloužit bez odpočinku, bez volna, protože já&nbsp;už&nbsp;jsem se&nbsp;nedovedl jináč bavit než tím, že&nbsp;jsem odhadoval, co&nbsp;si&nbsp;kdo dá&nbsp;a&nbsp;odkud pochází, a&nbsp;nejen mužské, ale i&nbsp;ženy, které přijížděly taky s&nbsp;tajným posláním, ale to&nbsp;poslání byl smutek a&nbsp;strach, a&nbsp;taková slavnostní tesknota, nikdy jsem pak v&nbsp;celém životě neviděl manželské a&nbsp;milenecké páry, aby na&nbsp;sebe byly tak něžné a&nbsp;ohleduplné, a&nbsp;aby v&nbsp;očích bylo tolik tesklivosti a&nbsp;něhy, bylo to, jako když doma dívky zpívaly Oči černé, proč pláčete… nebo Zahučely hory… a&nbsp;tak. V&nbsp;krajině kolem Košíčku se&nbsp;za&nbsp;každého počasí procházely dvojice, vždycky mladý důstojník v&nbsp;uniformě a&nbsp;mladá žena, tiší a&nbsp;do sebe zakutaní, a&nbsp;já, který jsem obsluhoval habešského císaře, jsem tohle nikdy nepoznal a&nbsp;nemohl jsem to&nbsp;uhádnout, až&nbsp;teď jsem tomu přišel na&nbsp;zákonitý kloub, že&nbsp;možnost, že&nbsp;se&nbsp;tihle dva už&nbsp;nikdy neuvidí… tak ta&nbsp;možnost dělala z&nbsp;těch lidí krásné lidi, to&nbsp;byl ten nový člověk, ne&nbsp;ten vítězný a&nbsp;uřvaný a&nbsp;pyšný, ale naopak, člověk pokorný a&nbsp;zádumčivý, s&nbsp;krásnýma očima vyplašeného zvířátka… a&nbsp;taky jsem se&nbsp;očima těchhle mileneckých párů, protože i&nbsp;manželé se&nbsp;tady pod zorným úhlem fronty stávali milenci, naučil jsem se&nbsp;jejich očima dívat na&nbsp;krajinu, na&nbsp;květiny na&nbsp;stole, na&nbsp;hrající si&nbsp;děti, na&nbsp;to, že&nbsp;každá hodina je&nbsp;svátostí oltářní, protože den a&nbsp;noc před odjezdem na&nbsp;frontu milenci už&nbsp;nespali, ne&nbsp;že&nbsp;by&nbsp;byli v&nbsp;posteli, ale něco tady bylo ještě víc než postel, byly tady oči a&nbsp;lidský vztah, který jsem skoro za&nbsp;celý ten svůj život číšníka nepoznal takovou silou, jako jsem to&nbsp;viděl a&nbsp;žil tady… Vlastně já, ač&nbsp;jsem byl číšníkem a&nbsp;někdy i&nbsp;vrchním, já&nbsp;jsem tady byl jako ve&nbsp;velikém divadle nebo biografu na&nbsp;zamilovaném smutném kuse nebo filmu… a&nbsp;taky jsem tady poznal, že&nbsp;nejlidštější vztah člověka k&nbsp;člověku je&nbsp;ticho, taková tichá hodina, pak čtvrthodinka a&nbsp;pak těch posledních pár minut, kdy předjížděl kočár, někdy vojenská bryčka, jindy auto, a&nbsp;dva tiší lidé se&nbsp;zvedli, podívali se&nbsp;dlouze na&nbsp;sebe, vzdechli a&nbsp;pak poslední políbení, a&nbsp;postava důstojníka se&nbsp;vztyčila v&nbsp;bryčce, pak posadila a&nbsp;vozidlo odjíždělo do&nbsp;kopečku, poslední otočení, zamávání šátečkem, a&nbsp;pak, když kočár nebo auto se&nbsp;zvolna zasouvalo jako slunce za&nbsp;kopce, a&nbsp;nebylo už&nbsp;nic, zůstala před vchodem do&nbsp;Košíčku stát žena, Němka, člověk v&nbsp;slzách, a&nbsp;pořád mávala, kývala prstíky, ze&nbsp;kterých vypadl kapesníček… aby se&nbsp;pak obrátila a&nbsp;v&nbsp;záchvatu pláče si&nbsp;to&nbsp;hnala po&nbsp;schodech do&nbsp;pokojíku a&nbsp;tam rovnou jak bamabitka, která by&nbsp;spatřila mužského v&nbsp;klášteře… padla obličejem do&nbsp;peřin a&nbsp;ponořila se&nbsp;do&nbsp;postele v&nbsp;dlouhém posilujícím pláči… pak druhý den s&nbsp;červenýma očima odjížděly ty&nbsp;milenky na&nbsp;dráhu, ten samý kočár nebo bryčka nebo auto přivezlo další milence ze&nbsp;všech stran světových, ze&nbsp;všech posádek ze&nbsp;všech měst a&nbsp;vesnic, aby si&nbsp;tady dali poslední rande před odjezdem na&nbsp;frontu, protože zprávy z&nbsp;fronty byly tak špatné přes tak rychlý postup armád, že&nbsp;Líza z&nbsp;toho blitzkriegu byla ustaranější a&nbsp;ustaranější, že&nbsp;to&nbsp;už&nbsp;tady nevydrží, že&nbsp;odveze Siegfrieda do&nbsp;Chebu do&nbsp;restaurace U&nbsp;Města Amsterodamu, a&nbsp;že pojede na&nbsp;frontu, že&nbsp;jí&nbsp;tam bude líp…</span></p>
          <p class="chunk" data-nb-ref-number="6" data-nb-words="882" data-nb-chars="4974"><span class="idea" data-nb-ref-number="6" id="idea6" data-nb-words="882" data-nb-chars="4974">A&nbsp;tak se&nbsp;stalo neuvěřitelné zase jednou skutkem, to&nbsp;už&nbsp;jsem nebyl v&nbsp;Košíčku, před rokem jsem tam byl naposledy, taky jsem se&nbsp;tak loučil, taky jsem tak mával, než se&nbsp;kočár přesunul přes kopečky, taky jsem si&nbsp;zaplakal a&nbsp;dráhou jsem pak jel do&nbsp;nového působiště. Ty&nbsp;vzácné známky jsem měl v&nbsp;docela obyčejném kufříku s&nbsp;jídlem, v&nbsp;takovém vulkánovém kufru, který jsem našel pohozený, protože jen jsem porovnal z&nbsp;katalogu, z&nbsp;Zumsteina, hodnotu některých známek, hned jsem věděl, že&nbsp;už&nbsp;nebudu potřebovat pokládat svůj pokoj stokorunami, že&nbsp;i&nbsp;kdybych si&nbsp;ze&nbsp;stokorun udělal tapety, i&nbsp;kdybych si&nbsp;je&nbsp;nalípal na&nbsp;strop a&nbsp;v&nbsp;předsíni a&nbsp;na záchodě, i&nbsp;v&nbsp;kuchyni, celý byt vylepený zelenými kachlíčky stokorun, tak nic se&nbsp;nemohlo rovnat sumě, kterou jednou stržím za&nbsp;tyhle známky, jen za&nbsp;ty&nbsp;čtyři známky podle Zumsteina bych dostal tolik, že&nbsp;bych byl milionářem, a&nbsp;tak jsem v&nbsp;duchu počítal, jak se&nbsp;jednou vrátím, Němci už&nbsp;mají prohranou válku, tedy konec bude co&nbsp;nevidět, protože jak každý vysoký důstojník kamkoliv vstoupil, přečetl jsem z&nbsp;jeho tváře celou situaci, moje noviny a&nbsp;zprávy z&nbsp;bojišť jsem četl v&nbsp;těch obličejích, i&nbsp;kdyby si&nbsp;byli dali na&nbsp;oči blýskající monokly, přesto bych to&nbsp;poznal, i&nbsp;kdyby si&nbsp;vzali černé brýle, viděl jsem jasně, jak to&nbsp;dopadne, i&nbsp;kdyby si&nbsp;natáhli přes obličej kuklu, jako černé masky, podle chůze bych uhádl z&nbsp;toho generálského držení a&nbsp;chování, jaká je&nbsp;situace na&nbsp;bojišti… a&nbsp;tak jsem chodil po&nbsp;peronu a&nbsp;přišlo mi&nbsp;podívat se&nbsp;na&nbsp;sebe do&nbsp;zrcadla, a&nbsp;jak jsem se&nbsp;na&nbsp;sebe podíval, tak jsem najednou viděl sebe sama jako cizího člověka, jako ty&nbsp;všechny Němce ze&nbsp;všech krajů a&nbsp;odstínů povolání a&nbsp;nemocí a&nbsp;zálib, a&nbsp;které jsem, protože jsem obsluhoval habešského císaře, uhádnul, protože jsem koneckonců byl školen panem vrchním Skřivánkem, který obsluhoval anglického krále, a&nbsp;tak jsem se&nbsp;na&nbsp;sebe podíval, a&nbsp;úhlem toho pronikavého pohledu jsem viděl sám sebe přesně tak, jak jsem sebe neviděl, jako sokola, který&nbsp;– když popravovali české vlastence, tak se&nbsp;dával prohlížet nacistickými doktory, zda budu schopen obcovat s&nbsp;německou učitelkou tělocviku, a&nbsp;zatímco Němci vyvolali válku s&nbsp;Ruskem, já&nbsp;jsem měl svatbu a&nbsp;zpíval jsem Die Reihen dicht geschlossen, a&nbsp;zatímco doma lidé trpěli, tak já&nbsp;se&nbsp;mám dobře v&nbsp;německých hotelích a&nbsp;hotýlcích, kde posluhuji německé armádě a&nbsp;eseswaffe, a&nbsp;jak válka skončí, tak jako tak nemohu už&nbsp;nikdy nazpátek do&nbsp;Prahy, viděl jsem, jak mne někde ne&nbsp;věší, ale jak já&nbsp;sám sebe věším na&nbsp;první lucernu, jak sám sobě v&nbsp;nejlepším případě dávám deset let i&nbsp;více… a&nbsp;tak jsem stál a&nbsp;díval se&nbsp;v&nbsp;jitřním nádraží, docela prázdném, sám na&nbsp;sebe jako na&nbsp;hosta, který mi&nbsp;jde vstříc a&nbsp;který se&nbsp;mi&nbsp;pak bude vzdalovat, ale já, který jsem obsluhoval habešského císaře, já&nbsp;jsem odsouzen i&nbsp;k&nbsp;pravdě, a&nbsp;tak jak jsem se&nbsp;zvědavě kochal utrpením a&nbsp;diskrétnostmi cizích lidí, tak teď zrovna tou samou metodou se&nbsp;dívám na&nbsp;sebe a&nbsp;je mi&nbsp;z&nbsp;toho pohledu špatně, obzvláště když ten můj sen stát se&nbsp;milionářem a&nbsp;ukázat Praze a&nbsp;těm hoteliérům, že&nbsp;já&nbsp;jsem jedním z&nbsp;nich a&nbsp;nejen nějakým, ale možná i&nbsp;nad nimi, a&nbsp;že jen a&nbsp;jen na&nbsp;mně teďka záleží, co&nbsp;udělám, abych se&nbsp;mohl vrátit domů a&nbsp;koupit ten největší hotel a&nbsp;rovnat se&nbsp;jak Šroubkovi, tak panu Brandejsovi, těm sokolům, kteří mne přezírali a&nbsp;se kterými lze mluvit jen z&nbsp;pozice síly, z&nbsp;pozice toho mého kufříku, ve&nbsp;kterém jen za&nbsp;čtyři známky, které Líza ukořistila ve&nbsp;Varšavě nebo někde v&nbsp;Lemberku, si&nbsp;koupím hotel… hotel Ditie… Dítě… anebo abych koupil něco v&nbsp;Rakousích nebo ve&nbsp;Švýcarsku? radil jsem se&nbsp;se&nbsp;svým obrazem v&nbsp;zrcadle, a&nbsp;za mnou tiše přijížděla vlaková rychlíková souprava, vojenský lazaret z&nbsp;fronty… a&nbsp;když zastavil, viděl jsem v&nbsp;zrcadle zatažené rolety a&nbsp;teď se&nbsp;jedna roleta zvedla, ruka držící šňůrku ji&nbsp;pustila a&nbsp;na posteli ležela žena v&nbsp;ženském nočním prádle, zívala, až&nbsp;si&nbsp;vyvracela sanici, a&nbsp;protírala si&nbsp;oči, a&nbsp;když si&nbsp;je&nbsp;protřela, dívala se&nbsp;ospalýma očima, kde to&nbsp;zastavil ten vlak? A&nbsp;já jsem se&nbsp;díval a&nbsp;ona se&nbsp;dívala na&nbsp;mne a&nbsp;byla to&nbsp;Líza, moje žena, viděl jsem, jak vyskočila a&nbsp;mihala se&nbsp;plotem oddělení, a&nbsp;vyběhla tak, jak byla, a&nbsp;než jsem se&nbsp;nadál, tak mi&nbsp;visela na&nbsp;krku a&nbsp;líbala mne jako za&nbsp;svobodna a&nbsp;já, který jsem obsluhoval habešského císaře, jsem viděl, že&nbsp;se&nbsp;změnila, tak jako se&nbsp;změnili všichni ti&nbsp;důstojníci, kteří přijeli z&nbsp;fronty a&nbsp;v&nbsp;Košíčku strávili příjemný týden s&nbsp;manželkou nebo s&nbsp;milenkou, a&nbsp;Líza zrovna tak musela vidět a&nbsp;zažít neuvěřitelné věci, které se&nbsp;ale staly skutkem… a&nbsp;byla to&nbsp;zase ta&nbsp;učitelka tělocviku, vezla vojenský transport mrzáků tam, kam jsem jel i&nbsp;já, do&nbsp;Chomutova, do&nbsp;vojenského lazaretu u&nbsp;jezera, a&nbsp;já jsem jen nastoupil s&nbsp;tím kufříkem, a&nbsp;pak se&nbsp;vlak rozejel a&nbsp;já jsem vešel do&nbsp;kupé k&nbsp;Líze, a&nbsp;když jsem jí&nbsp;vysvlékal košili za&nbsp;zataženými záclonkami a&nbsp;zamčenými dveřmi, chvěla se&nbsp;tak jako za&nbsp;svobodna, protože ta&nbsp;válka ji&nbsp;asi učinila svobodnou, pokornou, na&nbsp;oplátku zase vysvlékala ona mne a&nbsp;nazí jsme si&nbsp;leželi v&nbsp;náručí, a&nbsp;nechala se&nbsp;ode mne líbat na&nbsp;břicho, a&nbsp;vůbec všechno v&nbsp;rytmu jízdy vlaku a&nbsp;pohybujících a&nbsp;dotýkajících se&nbsp;a&nbsp;na kupluncích pérujících náraznících…</span></p>
          <p class="chunk" data-nb-ref-number="7" data-nb-words="1289" data-nb-chars="7475"><span class="idea" data-nb-ref-number="7" id="idea7" data-nb-words="1289" data-nb-chars="7475">A&nbsp;na nádraží v&nbsp;Chomutově už&nbsp;čekaly sanitky a&nbsp;vozy a&nbsp;celé autobusy, takové pojízdné nemocnice na&nbsp;šesti pneumatikách a&nbsp;já jsem neposlechl Lízu a&nbsp;stál jsem na&nbsp;konci vyklizeného peronu, nechali mne tady jen proto, že&nbsp;jsem vystoupil s&nbsp;Lízou, která se&nbsp;hlásila veli­teli nádraží, a&nbsp;pak vykládali to, co&nbsp;přivezl tenhle vlak z&nbsp;fronty, čerstvé a&nbsp;transportu schopné mrzáky, všechny ty, kteří nemohli chodit, s&nbsp;amputovanýma nohama jednou nebo oběma, a&nbsp;všechny ty&nbsp;vojáky naskládali do&nbsp;těch aut a&nbsp;transportů, plný peron mrzáků, a&nbsp;když jsem se&nbsp;na&nbsp;ně&nbsp;díval, tak jsem nepoznal, ale věděl jsem, že&nbsp;to&nbsp;jsou všichni ti, kteří jako by&nbsp;byli připouštěni v&nbsp;tom městečku nad Děčínem, všichni ti, kteří se&nbsp;jako by&nbsp;loučili v&nbsp;Košíčku, a&nbsp;tohle, to&nbsp;je&nbsp;ten poslední obraz jejich komedie, divadla, biografu. A&nbsp;já jsem s&nbsp;prvním transportem odejel tam, kam jsem byl určen, do&nbsp;kantýny vojenské nemocnice, s&nbsp;kufříčkem na&nbsp;klíně, zatímco kožený kufr jsem hodil na&nbsp;střechu do&nbsp;zahrádky mezi vojenské tlumoky a&nbsp;rance. Ten den jsem se&nbsp;jen prošel krajinou a&nbsp;lágrem, který se&nbsp;táhnul na&nbsp;úpatí kopečku, takového třešňového a&nbsp;višňového sadu, které sestupovaly až&nbsp;do&nbsp;kamencového jezera, které se&nbsp;ještě teď podobalo jezeru Genezaretskému nebo svaté řece Ganges, protože zřízenci na&nbsp;dlouhých molech odváželi mrzáky s&nbsp;hnijícími ranami po&nbsp;amputacích do&nbsp;toho jezera, ve&nbsp;kterém nebylo jediného hmyzu, jediné rybky, vůbec všechno v&nbsp;té vodě uhynulo a&nbsp;už nikdy, dokud voda bude vyvěrat z&nbsp;toho kamencového lomu, nikdy se&nbsp;tady neobjeví život, tak tady v&nbsp;tom leželi ti&nbsp;mrzáci, ti, kteří už&nbsp;byli lehce vyhojení, zvolna plavali, chyběla jim jedna noha nebo obě pod koleny, někteří neměli vůbec nohy, tak jen ty&nbsp;trupy, jako žáby pohybovali rukama ve&nbsp;vodě, kde jim z&nbsp;modrého jezera vyčnívaly hlavy, vypadalo to&nbsp;jako v&nbsp;těch bazénech nad Děčínem, byli to&nbsp;zase ti&nbsp;fešáci, avšak když už&nbsp;doplavali, když si&nbsp;pobyli tak dlouho v&nbsp;jezeře, jak jim nařídil lékař, tak se&nbsp;přitahovali rukama a&nbsp;tak se&nbsp;vyplazili na&nbsp;břeh jako želvy, a&nbsp;zůstali ležet a&nbsp;čekali, až&nbsp;je&nbsp;zřízenci uloží do&nbsp;koupacích plášťů a&nbsp;teplých dek, a&nbsp;zvolna jich celé stovky, jednoho za&nbsp;druhým do&nbsp;sbíhajících se&nbsp;paprskovitých mol svezou na&nbsp;hlavní plató před restaurací, kde hrála dámská kapela a&nbsp;podávalo se&nbsp;jídlo… Mne nejvíc dojímalo oddělení s&nbsp;uskřípnutými míchami, ti, kteří tahali za&nbsp;sebou celý spodek těla, vypadali jak na&nbsp;souši, tak ve&nbsp;vodě jako mořské panny, a&nbsp;potom beznozí, tak měli maličký trup, že&nbsp;vypadali, jako by&nbsp;hlavy byly rovnou na&nbsp;nohách, ovšem tihleti rádi hráli ping-pong, měli takové skládací chromované vozejčky, se&nbsp;kterými se&nbsp;dovedli tak rychle pohybovat, že&nbsp;hráli i&nbsp;fotbal, jenže místo nohou používali rukou, vlastně handbal, a&nbsp;vůbec, jen trošku okřáli, tak jednonozí a&nbsp;bezrucí a&nbsp;s&nbsp;ohořelými hlavami všichni měli hroznou chuť do&nbsp;života, hrávali fotbal a&nbsp;ping-pong a&nbsp;ten handbal až&nbsp;do&nbsp;setmění, troubíval jsem na&nbsp;ně&nbsp;trumpetou, takovou večerkou jsem je&nbsp;svolával k&nbsp;večeři, a&nbsp;všichni, když přijeli na&nbsp;těch vozíčcích nebo se&nbsp;přivlekli o&nbsp;berlích, všichni zářili zdravím, protože tady v&nbsp;tomhle oddělení, kde jsem já&nbsp;podával jídla, tak tady byly už&nbsp;takzvané rehabilitace, zatímco ve&nbsp;třech ostatních odděleních dávali lékaři raněné z&nbsp;fronty operacemi a&nbsp;pak elektřinou a&nbsp;iontoforézou dohromady… A&nbsp;já jsem z&nbsp;těch mrzáků někdy míval opačné vidění, tak jak jsem pořád vidíval ty&nbsp;údy, o&nbsp;které přišli, stávalo se&nbsp;mi, že&nbsp;jsem ty&nbsp;chybějící údy viděl a&nbsp;ty skutečné mi&nbsp;mizely, takže jsem se&nbsp;lekal, co&nbsp;to&nbsp;vlastně vidím? A&nbsp;pak jsem si&nbsp;vždycky položil prst na&nbsp;čelo a&nbsp;řekl jsem si, proč to&nbsp;tak vidíš? Protože jsi obsluhoval habešského císaře, protože jsi byl školen vrchním Skřivánkem, který obsluhoval anglického krále. Jednou týdně jsme s&nbsp;Lízou jezdili za&nbsp;synáčkem do&nbsp;Chebu do&nbsp;hotelu U&nbsp;Města Amsterodamu… Líza se&nbsp;teď zase vrátila k&nbsp;svému plavání a&nbsp;to bylo její, pořád se&nbsp;ráchala v&nbsp;tom jezeře a&nbsp;od plavání byla tak tuhá a&nbsp;krásná jako bronzová socha, že&nbsp;jsem se&nbsp;nemohl dočkat, až&nbsp;budeme spolu, a&nbsp;Líza bude chodit stavením nahá, stáhli jsme záclony, a&nbsp;ostatně, Líza se&nbsp;vůbec změnila. Koupila si&nbsp;knihu od&nbsp;nějakého říšského sportovce Fouré nebo Fouquet a&nbsp;tam byl kult nahého těla, a&nbsp;protože Líza měla krásné tělo, tak se&nbsp;dala k&nbsp;nudistům, aniž by&nbsp;u&nbsp;nich byla, ráno mi&nbsp;podala kávu jen tak v&nbsp;sukni, někdy přišla i&nbsp;nahá, a&nbsp;když se&nbsp;na&nbsp;mne podívala, spokojeně kývla a&nbsp;usmála se, protože v&nbsp;mých očích viděla, že&nbsp;se&nbsp;mi&nbsp;líbí, a&nbsp;že je&nbsp;tedy krásná… Ale s&nbsp;tím Siegfriedem, synáčkem, bylo trápení, první věc, kterou dostal do&nbsp;ruky, každou zahodil, až&nbsp;jednou, když lezl po&nbsp;podlaze Města Amsterodamu, tak vzal kladívko a&nbsp;dědoušek mu&nbsp;podal z&nbsp;legrace hřebík, a&nbsp;ten chlapec nasadil hřebík a&nbsp;jednou ranou jej zarazil do&nbsp;podlahy… a&nbsp;pak ten chlapeček, zatímco ostatní si&nbsp;hráli se&nbsp;štěrchátky a&nbsp;medvídky, zatímco jiné děti už&nbsp;běhaly, tak Siegfried lezl po&nbsp;podlaze a&nbsp;tak dlouho řval, až&nbsp;dostal kladívko a&nbsp;hřebíky a&nbsp;sázel je&nbsp;do&nbsp;podlahy jedna radost, a&nbsp;zatímco ostatní děti začínaly už&nbsp;žvatlat, tak náš synáček nejen že&nbsp;nechodil, ale neřekl ani mama, jen se&nbsp;třásl na&nbsp;kladivo a&nbsp;hřebíky, a&nbsp;dokud byl vzhůru, tak se&nbsp;Město Amsterodam otřásalo ranami kladiva a&nbsp;podlaha byla plná zaražených hřebíků, a&nbsp;z&nbsp;toho měl tak vyspělou pravačku, že&nbsp;už&nbsp;z&nbsp;dálky bylo vidět tu&nbsp;silnou paži… a&nbsp;když jsme byli na&nbsp;návštěvě, tak pokaždé jsem to&nbsp;nevydržel, ostatně synáček mne ani svoji matku nepoznal, po&nbsp;ničem nevolal než po&nbsp;tom, co&nbsp;mu&nbsp;zase dali, kladívko a&nbsp;hřebíky, a&nbsp;hřebíky byly na&nbsp;poukazy a&nbsp;na lístky nebo načerno, musel jsem potom shánět hřebíky, kde se&nbsp;dalo, a&nbsp;synáček ranami zabíjel šesticentimetrové hřebíky do&nbsp;podlahy a&nbsp;po každé té&nbsp;ráně jsem se&nbsp;chytil za&nbsp;hlavu, protože jsem hned poprvně na&nbsp;tom svém dítěti poznal, na&nbsp;tom hostovi, který je&nbsp;mým synkem, že&nbsp;to&nbsp;je&nbsp;a&nbsp;bude kretén, a&nbsp;že zatímco ostatní děti jeho věku půjdou do&nbsp;školy, tak Siegfried začne chodit, a&nbsp;zatímco ostatní vyjdou školu, tak se&nbsp;Siegfried naučí jakžtakž číst, a&nbsp;zatímco ostatní se&nbsp;už&nbsp;ožení, tak Siegfried bude se&nbsp;učit znát hodiny, a&nbsp;přinese noviny a&nbsp;bude doma, protože bude k&nbsp;nepotřebě, jedině že&nbsp;by&nbsp;přibíjel hřebíky… tak jsem se&nbsp;díval na&nbsp;svého synka a&nbsp;při každé návštěvě jsem viděl podlahu dalšího pokoje naskrz probitou hřebíky, usuzoval jsem správně i&nbsp;dál, protože jsem se&nbsp;na&nbsp;našeho chlapce nedíval jako na&nbsp;svého syna, ale jako na&nbsp;hosta… avšak ten posedlý chlapec těmi hřebíky vbíjenými do&nbsp;podlahy, to&nbsp;nebylo jen tak, ono to&nbsp;dostávalo jinačí smysl, ty&nbsp;jeho hřebíky vháněné do&nbsp;prken podlahy kladivem, zatímco všichni, když houkal nálet a&nbsp;utíkali do&nbsp;krytů, tak Siegfried se&nbsp;z&nbsp;toho radoval a&nbsp;zářil, zatímco ostatní děti měly v&nbsp;kalhotkách, tak Siegfried tleskal ručkama a&nbsp;smál se&nbsp;a&nbsp;najednou byl tak krásný, jako by&nbsp;od&nbsp;něj odešel ten psotníček a&nbsp;ta mázdra z&nbsp;mozkové kůry, a&nbsp;zatímco padaly bomby, Siegfried vbíjel hřebík za&nbsp;hřebíkem do&nbsp;prkna, které mu&nbsp;s&nbsp;sebou brali do&nbsp;sklepa, a&nbsp;řičel smíchem… A&nbsp;já, který jsem obsluhoval habešského císaře, jsem se&nbsp;radoval z&nbsp;toho, že&nbsp;můj synáček je&nbsp;sice blbý, ale zase ne&nbsp;tak, aby byl schopen věštit budoucnost všech německých měst, o&nbsp;kterých jsem věděl, že&nbsp;všechna přesně skončí tak, jako podlahy pokojů hotelu, koupil jsem tři kila hřebíků a&nbsp;Siegfried je&nbsp;dopoledne vbíjel do&nbsp;podlahy kuchyně a&nbsp;odpoledne, když vbíjel hřeby do&nbsp;pokojový podlahy, já&nbsp;jsem pracně vytahoval hřebíky z&nbsp;kuchyně a&nbsp;radoval jsem se&nbsp;v&nbsp;duchu, jak letecké koberce maršála Teddera zrovna tak vbijí do&nbsp;země pumy přesně podle plánu, protože můj chlapec vbíjel hřebíky přesně podle přímek a&nbsp;do pravého úhlu… slovanská krev zase zvítězila a&nbsp;já jsem byl na&nbsp;chlapce pyšný, protože sice ještě nemluvil, ale už&nbsp;začal chodit, ale pořád jako Bivoj, s&nbsp;kladívkem v&nbsp;pevné ruce…</span></p>
          <p class="chunk" data-nb-ref-number="8" data-nb-words="3347" data-nb-chars="18597"><span class="idea" data-nb-ref-number="8" id="idea8" data-nb-words="3347" data-nb-chars="18597">Zničehonic se&nbsp;mi&nbsp;teď objevovaly obrazy, na&nbsp;které jsem už&nbsp;dávno zapomenul, a&nbsp;najednou byly přede mnou, tak svěží a&nbsp;přesné, že&nbsp;jsem stál s&nbsp;tácem a&nbsp;minerálkami jakoby zasažený bleskem, a&nbsp;stačilo pár vteřin u&nbsp;kamencového jezera a&nbsp;domyslel jsem portrét Zdeňkův, toho vrchního v&nbsp;hotelu Tichota, který se&nbsp;tak rád bavil, když měl volno, že&nbsp;utratil všechny peníze, které měl u&nbsp;sebe, vždycky to&nbsp;bylo několik tisíc… ten obraz, který se&nbsp;mi&nbsp;zjevil, byl obraz jeho strýce, nějakého kapelníka od&nbsp;vojenské hudby, který byl už&nbsp;na&nbsp;penzi, kapelníka, který štípal dříví v&nbsp;lese na&nbsp;své parcele, kde měl domeček docela zarostlý květinami a&nbsp;chvojím, a&nbsp;ten strýc, protože byl tím kapelníkem za&nbsp;Rakouska, tak nosil pořád tu&nbsp;uniformu, i&nbsp;když štípal dříví, protože napsal dva kvapíky a&nbsp;několik valčíků, které se&nbsp;pořád hrály, ale nikdo už&nbsp;nevěděl, kdo to&nbsp;byl ten kapelník, mysleli si&nbsp;všichni, že&nbsp;už&nbsp;umřel, a&nbsp;tak Zdeněk, jak jsme takhle jeli na&nbsp;ten náš volný den kočárem, tak jsme slyšeli dechovou vojenskou hudbu, a&nbsp;Zdeněk stál na&nbsp;kočáře a&nbsp;dal znamení kočímu, aby zastavil… a&nbsp;pak šel za&nbsp;tou vojenskou hudbou, ta&nbsp;hrála valčík toho strýce a&nbsp;už tam stály autobusy, celá vojenská hudba za&nbsp;chvilku nasedala, měla odjet někam na&nbsp;soutěž vojenských hudeb, a&nbsp;Zdeněk přemluvil vojenského kapelníka, dal mu&nbsp;všechny peníze, co&nbsp;měl u&nbsp;sebe, čtyři tisíce korun pro vojáky na&nbsp;pivo, aby udělali to, co&nbsp;jim nařídí, a&nbsp;tak jsme vystoupili z&nbsp;kočáru a&nbsp;sedli do&nbsp;prvního autobusu, a&nbsp;pak jsme vystoupili v&nbsp;lese za&nbsp;hodinu jízdy a&nbsp;sto dvacet hudebníků v&nbsp;uniformách se&nbsp;svými vyblýskanými nástroji pomalu kráčelo lesní cestou, pak zahnuli na&nbsp;pěšinu roubovanou hustým křovím, nad kterým se&nbsp;tyčily vysoké borovice, a&nbsp;Zdeněk dal znamení, aby počkali, a&nbsp;vyraženými plaňkami zmizel na&nbsp;parcele v&nbsp;křoví, a&nbsp;pak se&nbsp;vrátil, řekl svůj plán, dal znamení a&nbsp;všichni vojáci jeden po&nbsp;druhém lezli plaňkami do&nbsp;křovisek a&nbsp;Zdeněk jako na&nbsp;frontě dával pokyny, aby obstoupili domek ukrytý v&nbsp;křoví, odkud se&nbsp;ozývaly údery sekyrky, a&nbsp;tak tiše celá hudba obstoupila ten špalek a&nbsp;starého muže v&nbsp;rakouské staré uniformě vojenského kapelníka, a&nbsp;dirigent té&nbsp;vojenské hudby, když Zdeněk dal znamení, najednou odhodil zlatou hůl a&nbsp;zavelel hlasitě a&nbsp;z&nbsp;křoví se&nbsp;zvedly a&nbsp;vystoupily dechové vyblejskané nástroje, a&nbsp;hudba spustila ryčný kvapík, který složil Zdeňkův strýc, a&nbsp;který vojenská hudba vezla na&nbsp;soutěž, a&nbsp;starý kapelník zůstal stát tak, jak rozpůlil polínko, a&nbsp;hudba vystoupila o&nbsp;pár kroků, ale pořád do&nbsp;půli pasu v&nbsp;borovém a&nbsp;dubovém podrostu, jediný kapelník s&nbsp;tou zlatou holí stál v&nbsp;té zeleni po&nbsp;kolena a&nbsp;vyhazoval hůl, a&nbsp;hudba hrála ten kvapík, nástroje se&nbsp;blýskaly ve&nbsp;slunci, a&nbsp;starý kapelník se&nbsp;zvolna rozhlídnul, a&nbsp;na jeho tváři se&nbsp;objevil tak nebeský výraz, jako by&nbsp;umřel, a&nbsp;když hudba dohrála ten kvapík, hned navázala na&nbsp;valčík koncertní… a&nbsp;starý kapelník se&nbsp;zhroutil, držel sekyrku na&nbsp;klíně a&nbsp;rozplakal se, dirigent té&nbsp;vojenské hudby s&nbsp;tou zlatou holí přistoupil, dotkl se&nbsp;starcova ramene, a&nbsp;když se&nbsp;ten vztyčil, předal mu&nbsp;tu&nbsp;hůl a&nbsp;Zdeňkův strýc vstal, jak nám potom říkal, myslel, že&nbsp;umřel a&nbsp;že se&nbsp;dostal do&nbsp;nebe mezi vojenskou kapelu, myslil, že&nbsp;v&nbsp;nebi hraje vojenská hudba a&nbsp;že bůh je&nbsp;dirigent té&nbsp;hudby a&nbsp;že mu&nbsp;předává svoji hůl… a&nbsp;stařec dirigoval tu&nbsp;svoji skladbu, a&nbsp;když dokončil, vystoupil z&nbsp;křoví Zdeněk a&nbsp;podal strýčkovi ruku a&nbsp;popřál mu&nbsp;zdraví… a&nbsp;za půl hodinky hudba už&nbsp;zase nasedala do&nbsp;autobusů, a&nbsp;když odjížděly ty&nbsp;autobusy, tak hrály Zdeňkovi tuš, slavnostní fanfáru a&nbsp;Zdeněk stál a&nbsp;byl pohnutý, ukláněl se, děkoval, a&nbsp;když autobusy a&nbsp;za nima i&nbsp;ty fanfáry zmizely na&nbsp;lesní cestě ošlehávané větvemi buků a&nbsp;bukových keřů… Vlastně ten Zdeněk, to&nbsp;byl takový anděl, každé jeho volno, které jsme spolu strávili, bylo si&nbsp;podobné, deset dní pak přemýšlel, jak utratí ty&nbsp;tisíce, zatímco já&nbsp;jsem se&nbsp;zamykal a&nbsp;po zemi rozkládal ty&nbsp;stokoruny, a&nbsp;pak jsem bosky chodil po&nbsp;těch bankovkách jako po&nbsp;vykachlíkované podlaze, nebo jsem si&nbsp;do&nbsp;nich lehl jako na&nbsp;nějakou zelenou louku, tak Zdeněk jednou vystrojil nějakému kameníkovi svatbu pro jeho dceru, jindy zase jsme šli a&nbsp;v&nbsp;konfekci oblíkli do&nbsp;námořnických bílých šatů všechny kluky ze&nbsp;sirotčince, nebo o&nbsp;pouti zaplatil všem kolotočům a&nbsp;všem houpačkám režii za&nbsp;celý den a&nbsp;ten den se&nbsp;všichni mohli vozit zadarmo, o&nbsp;jednom volném dni jsme zase nakupovali v&nbsp;Praze ty&nbsp;nejkrásnější kytice a&nbsp;flašky rosoliček a&nbsp;cho­dili od&nbsp;jednoho veřejného záchodku ke&nbsp;druhému a&nbsp;gratulovali hajzl­bábám k&nbsp;svátkům, které neměly, narozeninám, které už&nbsp;byly, a&nbsp;Zdeněk měl vždycky štěstí, že&nbsp;jedna z&nbsp;bab ty&nbsp;narozeniny nebo jmeniny zrovna měla… a&nbsp;tak jsem si&nbsp;jednou řekl, že&nbsp;si&nbsp;zajedu podívat se&nbsp;do&nbsp;Prahy a&nbsp;že si&nbsp;sjedu taxíkem do&nbsp;hotelu Tichota optat se, jestli je&nbsp;tam ještě Zdeněk, a&nbsp;když není, tak kde asi je, že&nbsp;se&nbsp;taky podívám tam, kde jsem byl u&nbsp;babičky na&nbsp;vychování, zdali tam ještě je&nbsp;ta&nbsp;cimra, v&nbsp;jejíchž oknech se&nbsp;zjevovaly košile a&nbsp;spodky tak, jak to&nbsp;shora vyhazovali oknem klozetu hosté z&nbsp;Karlových lázní a&nbsp;babička ty&nbsp;špinavé spodky spravovala a&nbsp;prodávala na&nbsp;stavbách dělníkům a&nbsp;zedníkům… A&nbsp;tak jsem stál na&nbsp;nádraží v&nbsp;Praze, když jsem vyhledal vlak na&nbsp;Tábor, tak jsem odhrnul rukáv, abych se&nbsp;podíval, kolik je&nbsp;hodin, a&nbsp;když jsem zvedl oči, viděl jsem, jak u&nbsp;trafiky stojí Zdeněk, úplně jsem ztuhnul, to&nbsp;bylo zase to&nbsp;moje, kterak neuvěřitelné se&nbsp;stalo skutkem, zůstal jsem strnulý s&nbsp;rukou odhrnující rukáv, a&nbsp;viděl jsem, jak se&nbsp;Zdeněk rozhlíží, jako by&nbsp;dlouho čekal, a&nbsp;pak zvedl ruku, jistě někoho čekal, protože chtěl se&nbsp;taky podívat na&nbsp;hodinky, ale najednou ke&nbsp;mně přistoupili tři muži v&nbsp;kožených pláštích a&nbsp;chytili mne za&nbsp;ruce, já&nbsp;jsem pořád držel tu&nbsp;ruku na&nbsp;hodinkách, viděl jsem Zdeňka, jak se&nbsp;na&nbsp;mne díval jako v&nbsp;snách, byl bledý, jen tak stál a&nbsp;díval se&nbsp;na&nbsp;mne, jak mne nakládají do&nbsp;auta a&nbsp;odvážejí Němci, a&nbsp;já jsem se&nbsp;divil, kam mne vezou a&nbsp;proč, a&nbsp;oni mne vezli na&nbsp;Pankrác, otevřely se&nbsp;brány a&nbsp;zase mne vedli jako zločince a&nbsp;hodili mě&nbsp;do&nbsp;cely… a&nbsp;já jsem byl najednou oslněn tím, co&nbsp;se&nbsp;mi&nbsp;stalo, najednou jsem se&nbsp;skoro zaradoval, trnul jsem, aby mne hned tak nepustili, přál jsem si, protože válka už&nbsp;se&nbsp;stejně chýlila ke&nbsp;konci, přál jsem si, abych byl zavřen, abych byl v&nbsp;koncentračním táboře, přál jsem si, abych byl zavřen právě od&nbsp;Němců a&nbsp;Němci, moje šťastná hvězda mi&nbsp;zazářila, otevřely se&nbsp;dveře a&nbsp;byl jsem veden k&nbsp;výslechu, a&nbsp;když jsem všechna data řekl, a&nbsp;důvod, proč jsem přijel do&nbsp;Prahy, tak vyšetřující zvážněl, a&nbsp;pak se&nbsp;mne ptal, koho jsem čekal? A&nbsp;já jsem řekl, že&nbsp;nikoho, a&nbsp;tak se&nbsp;otevřely dveře a&nbsp;vešli dva v&nbsp;civilu, vrhli se&nbsp;na&nbsp;mne a&nbsp;rozbili mi&nbsp;nos, vyrazili dva zuby, padl jsem na&nbsp;zem, nakláněli se&nbsp;nade mnou a&nbsp;znova a&nbsp;znova se&nbsp;mne ptali, koho jsem čekal, kdo mi&nbsp;měl předat zprávy, a&nbsp;já jsem řekl, že&nbsp;jsem přijel na&nbsp;návštěvu Prahy, jen tak na&nbsp;výlet, a&nbsp;jeden z&nbsp;nich sklonil obličej, zvedl mi&nbsp;tvář a&nbsp;chytil mne za&nbsp;vlasy a&nbsp;hlavou mi&nbsp;tloukl do&nbsp;podlahy, vyšetřující křičel, že&nbsp;dívání se&nbsp;na&nbsp;hodinky je&nbsp;znamení smluvené a&nbsp;že jsem zapojen do&nbsp;podzemního bolševického hnutí… a&nbsp;pak mne odnesli a&nbsp;dali mezi vězně, ti&nbsp;mi&nbsp;vytahali rozbité zuby, otřeli krev a&nbsp;roztržené obočí a&nbsp;já jsem se&nbsp;smál a&nbsp;smál, tak nějak jsem necítil nic, ani to&nbsp;bití, ani ty&nbsp;rány, ani ta&nbsp;zranění, ostatní se&nbsp;na&nbsp;mne dívali, jako bych byl slunce, hrdina, když mne tam hodili, tak na&nbsp;mne s&nbsp;hnusem křičeli ti&nbsp;esesáci, ty&nbsp;bolševická svině!, a&nbsp;mně to&nbsp;označení znělo v&nbsp;uších jako lahodná hudba, jako milounké oslovení, protože jsem začínal vědět, že&nbsp;tohle je&nbsp;vstupenka, zpáteční lístek do&nbsp;Prahy, zmizík, šťáva, kterou lze vymazat jedině to, kam jsem se&nbsp;dostal, když jsem si&nbsp;vzal Němku, že&nbsp;jsem stál v&nbsp;Chebu před nacistickými doktory, kteří mi&nbsp;prohlíželi přirození, zda je&nbsp;schopno obcovat s&nbsp;germánskou árijkou… ten rozbitý obličej jen za&nbsp;to, že&nbsp;jsem se&nbsp;díval na&nbsp;hodinky, je&nbsp;legitimací, kterou jednou budu prověřen, a&nbsp;vstoupím zase do&nbsp;Prahy, jako protinacistický bojovník, a&nbsp;hlavně že&nbsp;ukážu všem těm Šroubkům a&nbsp;Brandejsům a&nbsp;všem hoteliérům, že&nbsp;já&nbsp;mezi ně&nbsp;patřím, protože když budu živ, tak určitě si&nbsp;koupím jeden ten veliký hotel, když třeba zrovna ne&nbsp;v&nbsp;Praze, tak určitě někde jinde, protože s&nbsp;tím kufříkem známek&nbsp;– tak jak chtěla Líza&nbsp;– bych si&nbsp;mohl koupit hotely dva, a&nbsp;vybrat si&nbsp;zda v&nbsp;Rakousku nebo ve&nbsp;Švýcarech, ale v&nbsp;očích těch rakouských nebo švýcarských hoteliérů bych nebyl vůbec nic, těm bych nepotřeboval něco dokazovat nebo dokázat, s&nbsp;nimi jsem neměl žádné účty z&nbsp;minula, nad těmi jsem se&nbsp;nepotřeboval vytáhnout, ale mít v&nbsp;Praze hotel a&nbsp;v&nbsp;Praze být v&nbsp;grémiu hoteliérů a&nbsp;dotáhnout to&nbsp;na&nbsp;tajemníka všech pražských hotelů, to&nbsp;už&nbsp;by&nbsp;mne museli uznat&nbsp;– nemilovat, ale respektovat, a&nbsp;mně o&nbsp;nic jiného do&nbsp;budoucna nešlo… A&nbsp;tak jsem byl na&nbsp;Pankráci celkem čtrnáct dní, ještě další výslechy pak ukázaly, že&nbsp;šlo o&nbsp;omyl, že&nbsp;skutečně čekali na&nbsp;člověka, který se&nbsp;měl dívat na&nbsp;hodinky, že&nbsp;už&nbsp;chytili spojku, ze&nbsp;které dostali to, co&nbsp;potřebovali, až&nbsp;na&nbsp;to, že&nbsp;to&nbsp;byl někdo jiný, a&nbsp;já jsem si&nbsp;vzpomenul, že&nbsp;tam stál Zdeněk, a&nbsp;že se&nbsp;chtěl dívat na&nbsp;hodinky taky, že&nbsp;Zdeněk je&nbsp;můj přítel a&nbsp;že to&nbsp;viděl, že&nbsp;já&nbsp;to&nbsp;vlastně vzal za&nbsp;něj, že&nbsp;on&nbsp;bude někým velice důležitým, a&nbsp;že i&nbsp;když nikdo z&nbsp;cely, tak určitě Zdeněk mě&nbsp;obhájí, a&nbsp;tak když jsem se&nbsp;od&nbsp;výslechů vracel, než do&nbsp;mne strčili rukou, tak jsem si&nbsp;obnovil krvácení z&nbsp;nosu a&nbsp;zase jsem se&nbsp;usmíval a&nbsp;smál jsem se, a&nbsp;z&nbsp;nosu mi&nbsp;chrstala krev… a&nbsp;pak mne propustili, vyšetřující se&nbsp;mi&nbsp;omluvil, podotkl ovšem, že&nbsp;zájem Říše nutí, aby raději devadesát devět spravedlivých bylo omylem potrestáno, než aby jeden jediný vinný jim unikl… A&nbsp;tak jsem stál navečer před branami pankrácké trestnice, a&nbsp;za mnou vyšel taky propuštěný… a&nbsp;ten, když vyšel, tak se&nbsp;zhroutil, posadil se&nbsp;na&nbsp;chodník, tramvaje jezdily ve&nbsp;fialovém zatemnění, chodci proudili nahoru dolů, mladí lidé se&nbsp;vodili za&nbsp;ruce a&nbsp;děti si&nbsp;v&nbsp;soumraku hrály, jako by&nbsp;ani nebyla válka, jako by&nbsp;na&nbsp;světě byly jen květiny a&nbsp;objetí a&nbsp;milostné pohledy, a&nbsp;ty dívky v&nbsp;tom teplém soumraku měly halenky a&nbsp;sukně tak narafičené, že&nbsp;i&nbsp;já jsem se&nbsp;s&nbsp;chutí podíval po&nbsp;tom, co&nbsp;bylo připravené pro mužské oči, záměrně všechno dané do&nbsp;erotické perspektivy… to&nbsp;je&nbsp;krása… řekl ten mužský, když se&nbsp;vzpamatoval a&nbsp;já jsem se&nbsp;mu&nbsp;nabídl ku&nbsp;pomoci… povídám, jak dlouho? A&nbsp;on řekl, že&nbsp;si&nbsp;odseděl deset let… a&nbsp;chtěl vstát, ale nešlo mu&nbsp;to, musel jsem ho&nbsp;podpírat, ptal se&nbsp;mne, jestli nepospíchám? A&nbsp;já jsem řekl, že&nbsp;ne, a&nbsp;když se&nbsp;mne ptal, proč jsem seděl, řekl jsem, že&nbsp;pro ilegální činnost, a&nbsp;tak jsme kráčeli k&nbsp;tramvaji a&nbsp;musel jsem mu&nbsp;pomoct do&nbsp;elektriky, a&nbsp;zase všude v&nbsp;tramvaji a&nbsp;venku bylo plno lidí a&nbsp;všichni jako by&nbsp;se&nbsp;vraceli nebo šli do&nbsp;nějaké taneční zábavy, a&nbsp;já jsem si&nbsp;poprvé všiml, že&nbsp;vlastně Pražačky jsou krásnější než ty&nbsp;Němky, že&nbsp;mají větší vkus, že&nbsp;Němky všechno nosí jako nějakou uniformu, že&nbsp;šaty, že&nbsp;ty&nbsp;dirndly a&nbsp;zelené kostýmy a&nbsp;myslivecké kloboučky mají pořád do&nbsp;sebe něco vojenského… A&nbsp;tak jsem seděl vedle šedivého mladíka, mohlo mu&nbsp;být ne&nbsp;víc než třicet let, a&nbsp;taky jsem mu&nbsp;to&nbsp;řekl, že&nbsp;přes ty&nbsp;šediny je&nbsp;mu&nbsp;tak málo, a&nbsp;když jsem se&nbsp;zničehonic zeptal, koho jste zabil?, chvíli váhal, pak se&nbsp;dlouze díval na&nbsp;trčící prsy dívky, která se&nbsp;držela navíc jednou rukou držáku tramvaje, a&nbsp;on se&nbsp;mne zeptal, jak to&nbsp;tak víte? A&nbsp;já jsem řekl, že&nbsp;jsem obsluhoval habešského císaře… a&nbsp;tak jsme dojeli na&nbsp;konečnou jedenáctky a&nbsp;byla už&nbsp;tma a&nbsp;ten vrah pravil, abych s&nbsp;ním šel k&nbsp;jeho mamince, abych jej doprovodil, že&nbsp;by&nbsp;mohl padnout cestou… a&nbsp;tak jsme kouřili a&nbsp;čekali na&nbsp;autobus, který brzy přijel, a&nbsp;jeli jsme tři stanice a&nbsp;vystoupili u&nbsp;Koníčkova Mlýna, ten vrah mi&nbsp;řekl, že&nbsp;půjde raději zadem, přes vesnici Makotřasy, aby byl dřív doma, a&nbsp;hlavně aby maminku překvapil a&nbsp;prosil za&nbsp;odpuštění… řekl jsem, že&nbsp;s&nbsp;ním půjdu jen na&nbsp;kraj vesnice, až&nbsp;před vrata rodinného domku, jeho domova, a&nbsp;pak se&nbsp;vrátím na&nbsp;hlavní a&nbsp;tam pojedu auto­stopem, a&nbsp;všechno jsem dělal ne&nbsp;z&nbsp;nějakého soucitu nebo laskavosti, ale pořád jsem myslel na&nbsp;to, abych měl co&nbsp;nejvíc alibi, až&nbsp;jednou ta&nbsp;válka skončí, a&nbsp;ona skončí co&nbsp;nevidět… a&nbsp;tak jsme kráčeli hvězdnou nocí, prašná cesta nás vyvedla zatemněnou vesnicí zase do&nbsp;mokré krajiny modré jako kopírovací papír, s&nbsp;uzoučkým měsícem, který oranžově svítil a&nbsp;vrhal za&nbsp;námi nebo před námi nebo po&nbsp;příkopech v&nbsp;boku tenký, sotva znatelný stín… a&nbsp;pak jsme vyšli na&nbsp;kopeček, jen tak jako by&nbsp;si&nbsp;hlína vzdechla, a&nbsp;on řekl, že&nbsp;teď a&nbsp;odtud už&nbsp;bude vidět jeho rodiště a&nbsp;jeho vesnička… ale když jsme vyšli na&nbsp;vršek, nebylo vidět ani jedno stavení… vrah zaváhal a&nbsp;skoro se&nbsp;polekal, zabreptal, to&nbsp;není možné, že&nbsp;bych se&nbsp;zmejlil? Asi za&nbsp;tím druhým vrškem… ale když jsme ušli stovku metrů, padl na&nbsp;vraha i&nbsp;na mne strach… teď se&nbsp;vrah roztřásl ještě víc, než když vyšel z&nbsp;vrat pankrácké trestnice… posadil se, utíral si&nbsp;čelo, které se&nbsp;lesklo, jako by&nbsp;přes něj tekla voda… Co&nbsp;je, povídám. Tady byla vesnice a&nbsp;je celá pryč, blázním, nebo jsem zešílel, nebo co? breptal vrah… Povídám, jak se&nbsp;ta&nbsp;vesnice jmenuje? A&nbsp;on pravil, Lidice… povídám, tak to&nbsp;je&nbsp;tedy ta&nbsp;vesnice pryč. Němci ji&nbsp;rozstříleli a&nbsp;lidi postříleli a&nbsp;zbytek odvezli do&nbsp;koncentráku. A&nbsp;vrah se&nbsp;ptal dál, a&nbsp;proč? Povídám, protože zavraždili říšského protektora a&nbsp;cesta vrahů vedla sem… A&nbsp;vrah seděl a&nbsp;ruce mu&nbsp;visely přes pokrčená kolena, jako dvě ploutve… A&nbsp;pak se&nbsp;zvedl a&nbsp;jako opilý chodil tou měsíční krajinou a&nbsp;pak se&nbsp;zastavil před takovým kůlem, a&nbsp;padl před ním a&nbsp;objal ten kůl, ale on&nbsp;to&nbsp;nebyl kůl, ale kmen nějakého stromu a&nbsp;trčela z&nbsp;něj jediná useknutá větev, jako by&nbsp;se&nbsp;na&nbsp;té&nbsp;větvi popravovalo oběšením. Tak tady, řekl vrah, tady, to&nbsp;je&nbsp;náš ořech, tady byla naše zahrada, a&nbsp;tady, zvolna kráčel, tady někde… pak poklekl, a&nbsp;rukama vyhmatával zasypané základy stavení a&nbsp;hospodářských budov, jistě šel slepeckým písmem posilovaným vzpomínkou, a&nbsp;když ohmatal po&nbsp;kolenou celý rodný dům, posadil se&nbsp;pod kmen a&nbsp;zakřičel, vy&nbsp;vrahové! a&nbsp;vstal a&nbsp;zatínal pěsti a&nbsp;modré žíly mu&nbsp;vyběhly na&nbsp;krku v&nbsp;tom světle sporého měsíce… a&nbsp;když se&nbsp;vykřičel vrahů, tak se&nbsp;vrah posadil na&nbsp;zem, zaklonil se, ruku sepnul pod kolenem a&nbsp;houpal se&nbsp;jako v&nbsp;houpací židli a&nbsp;díval se&nbsp;na&nbsp;tu&nbsp;větev črtnutou přes srpek měsíce a&nbsp;hovořil, jako by&nbsp;se&nbsp;zpovídal… a&nbsp;já jsem měl krásnýho tatínka, a&nbsp;ten byl krásnější, než jsem teď já, já&nbsp;jsem proti němu nepodařenec, i&nbsp;když jsem hezký, a&nbsp;tatínek měl rád ženské a&nbsp;ženské měly ještě raději tatínka, a&nbsp;tak tatínek chodil za&nbsp;sousedkou, a&nbsp;já jsem na&nbsp;tatínka žárlil, a&nbsp;maminka se&nbsp;trápila, a&nbsp;já jsem viděl, jako tatínek, vidíte? Tady za&nbsp;tuhle větev se&nbsp;držel, a&nbsp;když se&nbsp;rozhoupal, tak se&nbsp;tak šikovně pustil, že&nbsp;byl na&nbsp;druhé straně plotu, a&nbsp;tam byla hezká sousedka, a&nbsp;já jsem si&nbsp;jednou na&nbsp;tatínka počkal, a&nbsp;když přeletěl přes plot, tak jsme se&nbsp;hádali a&nbsp;já jsem tatínka zabil sekyrou, ne&nbsp;že&nbsp;bych ho&nbsp;chtěl zabít, ale že&nbsp;jsem měl rád maminku a&nbsp;maminka se&nbsp;trápila… a&nbsp;teďka z&nbsp;toho všeho zbyl jen kmen ořechu… a&nbsp;moje maminka, ta&nbsp;je&nbsp;asi taky mrtvá… Povídám, může být v&nbsp;koncentráku, brzy se&nbsp;vrátí… A&nbsp;vrah se&nbsp;zvedl a&nbsp;řekl, půjdete se&nbsp;mnou? Půjdeme se&nbsp;zeptat… a&nbsp;já jsem řekl, pročpak ne… já&nbsp;umím německy… A&nbsp;tak jsme se&nbsp;vydali na&nbsp;Kladno a&nbsp;před půlnocí jsme byli v&nbsp;Kročehlavech a&nbsp;německé hlídky jsme se&nbsp;zeptali, kde je&nbsp;budova gestapa? A&nbsp;hlídka nám řekla, kudy se&nbsp;tam jde. A&nbsp;pak jsme stáli před vraty, v&nbsp;prvním patře bylo nějak veselo, šum a&nbsp;hluk a&nbsp;nějaké cinkání a&nbsp;ženský pronikavý smích… A&nbsp;hlídky se&nbsp;střídaly, byla jedna hodina po&nbsp;půlnoci, a&nbsp;já jsem veliteli hotovosti řekl, zda je&nbsp;možno mluvit s&nbsp;velitelem gestapa? A&nbsp;on zařval, was? A&nbsp;abychom přišli ráno, ale otevřely se&nbsp;dveře a&nbsp;vyvalil se&nbsp;zástup v&nbsp;náladě, uniformovaných eses, odcházeli a&nbsp;zvesela se&nbsp;loučili, jako po&nbsp;nějaké oslavě, nějakém večírku nebo jmeninách a&nbsp;narozeninách, taky mi&nbsp;to&nbsp;připadalo, jak od&nbsp;nás chodili z&nbsp;hotelu Paříž každý den rozjaření hosté, když nadešel jejich čas, nebo byla zavírací hodina… a&nbsp;tam na&nbsp;posledním schodu stál nějaký voják, držel svícen se&nbsp;svíčkami, byl opilý s&nbsp;rozhalenou uniformou, vlasy do&nbsp;čela a&nbsp;zdvihal ten svícen na&nbsp;rozloučenou, a&nbsp;když nás uviděl, sestoupil až&nbsp;na&nbsp;práh a&nbsp;optal se&nbsp;velitele hotovosti, který mu&nbsp;vzdával počestnost, kdo jsme? A&nbsp;velitel řekl, že&nbsp;bychom s&nbsp;ním chtěli hovořit… a&nbsp;vrah mi&nbsp;řekl, abych řekl to, co&nbsp;jsem pak přeložil… že&nbsp;on&nbsp;byl v&nbsp;kriminále deset let a&nbsp;že přišel teď do&nbsp;Lidic domů a&nbsp;že nenašel ani dům, ani matku, tak že&nbsp;chce vědět, co&nbsp;se&nbsp;stalo s&nbsp;maminkou? A&nbsp;velitel se&nbsp;zasmál, z&nbsp;nakloněného svícnu jak slzy kapaly na&nbsp;zem curůčky horkého vosku… a&nbsp;velitel stoupal vzhůru, ale pak zařval, halt! A&nbsp;dveře hlídky otevřely a&nbsp;velitel sestoupil a&nbsp;optal se, proč dostal těch deset let? A&nbsp;vrah řekl, že&nbsp;zavraždil otce… A&nbsp;velitel vzal svícen s&nbsp;těmi svícemi pořád ještě kapajícími a&nbsp;svítil si&nbsp;do&nbsp;tváře toho vraha a&nbsp;tak nějak okřál, jako by&nbsp;se&nbsp;zaradoval, že&nbsp;osud mu&nbsp;tuhle noc poslal toho, kdo se&nbsp;jde vyptávat na&nbsp;svoji maminku, když zavraždil svého otce a&nbsp;je v&nbsp;situaci, ve&nbsp;které stával on&nbsp;často jako vrah, ať&nbsp;z&nbsp;příkazu, ať&nbsp;z&nbsp;volného uvážení… a&nbsp;tak já, který jsem obsluhoval císaře a&nbsp;často jsem se&nbsp;stal svědkem, kterak neuvěřitelné se&nbsp;stalo skutkem, jsem viděl, jak státní říšský vrah, vrah ve&nbsp;velkém, ozdoben vyznamenáními, že&nbsp;mu&nbsp;rachotily na&nbsp;prsou, stoupá po&nbsp;schodech vzhůru a&nbsp;za ním kráčí prostý vrah, otcovrah, a&nbsp;já jsem chtěl odejít, ale velitel hotovosti mne vzal za&nbsp;rameno a&nbsp;ukázal mi&nbsp;na&nbsp;schody, ke&nbsp;kterým mne brutálně otočil… A&nbsp;tak jsem seděl u&nbsp;zbytků hostiny, u&nbsp;velikého stolu, tak jako to&nbsp;bývaly stoly, když odejde svatba nebo veliká promoce, zbytky dortů a&nbsp;načnuté nedopité i&nbsp;dopité láhve a&nbsp;uprostřed stolu seděl opilý esesák a&nbsp;vyptával se&nbsp;znovu na&nbsp;to&nbsp;a&nbsp;já jsem to&nbsp;překládal, jak se&nbsp;to&nbsp;stalo u&nbsp;toho kmenu ořechu před deseti lety, ale nejvíc se&nbsp;radoval velitel z&nbsp;toho, jak dokonalá je&nbsp;organizace na&nbsp;Pankráci, že&nbsp;se&nbsp;trestanec nedozvěděl o&nbsp;tom, co&nbsp;se&nbsp;v&nbsp;Lidicích a&nbsp;s&nbsp;Lidicemi stalo… A&nbsp;ještě neuvěřitelnější se&nbsp;stalo toho večera skutkem, já, ukryt za&nbsp;překladatele s&nbsp;rozbitou a&nbsp;hojící se&nbsp;tváří, nepoznán, poznal jsem ve&nbsp;veliteli gestapa i&nbsp;jednoho účastníka mé&nbsp;svatby, toho vojenského pána, který mi&nbsp;ani negratuloval, ani ruku nepodal, se&nbsp;kterým jsem si&nbsp;chtěl přiťuknout, avšak já&nbsp;jsem nastavil sklenku a&nbsp;srazil kramfleky pemsek, těch lakovaných střevíců, ale stál jsem s&nbsp;napřaženou rukou a&nbsp;sklenkou, ducající si&nbsp;ke&nbsp;svému štěstí, avšak nebyl jsem opětován, a&nbsp;tak jsem byl tenkrát náramně zahanben, a&nbsp;já jsem nesnášel zahanbení, začervenal jsem se&nbsp;tenkrát až&nbsp;po&nbsp;kořínky vlasů, zrovna tak, jako mi&nbsp;odmítnul připíti jak pan Šroubek, hoteliér, tak i&nbsp;pan Skřivánek, ten, který obsluhoval anglického krále… a&nbsp;teď dalšího mi&nbsp;osud nabídnul, dalšího toho, který si&nbsp;nevšiml mého dobře míněného nabídnutí ke&nbsp;skleničkovému přátelství… a&nbsp;teď tady přede mnou sedí a&nbsp;holedbá se&nbsp;tím, že&nbsp;se&nbsp;zvedá a&nbsp;budí nějakého velitele archivu a&nbsp;pak s&nbsp;námi vytahuje registrář a&nbsp;nachází tam a&nbsp;předčítá zase u&nbsp;hodovního stolu, otáčeje stránky a&nbsp;namáčeje je&nbsp;do&nbsp;rozlitých omáček a&nbsp;likérů, stránky, až&nbsp;nachází tu&nbsp;pravou, aby z&nbsp;ní přečetl to, co&nbsp;se&nbsp;stalo, a&nbsp;oznámení, že&nbsp;vrahova maminka je&nbsp;v&nbsp;koncentráku a&nbsp;doposud u&nbsp;jejího jména není ani datum, ani křížek, označující její úmrtí.</span></p>
          <p class="chunk" data-nb-ref-number="9" data-nb-words="660" data-nb-chars="3748"><span class="idea" data-nb-ref-number="9" id="idea9" data-nb-words="660" data-nb-chars="3748">Když jsem se&nbsp;druhý den vrátil do&nbsp;Chomutova, už&nbsp;jsem byl propuštěn, už&nbsp;dostali zprávu a&nbsp;pouhé podezření stačilo, abych si&nbsp;sbalil kufry, a&nbsp;taky jsem našel dopis, že&nbsp;Líza odjela za&nbsp;Siegfriedem k&nbsp;dědečkovi do&nbsp;Chebu k&nbsp;Městu Amsterodamu, abych přijel za&nbsp;nimi, kufříček že&nbsp;vzala s&nbsp;sebou. A&nbsp;tak jsem se&nbsp;svezl autem až&nbsp;před samý Cheb, kde jsem musel počkat, protože byl hlášený nálet na&nbsp;Cheb a&nbsp;Aš, a&nbsp;jak jsem tak ležel s&nbsp;vojáky v&nbsp;příkopě, slyšel jsem dunění, takové blížící se&nbsp;pravidelné a&nbsp;rytmické pracování jakéhosi stroje, že&nbsp;se&nbsp;mi&nbsp;objevil, skoro zjevil můj synáček, viděl jsem jej, jak každý den a&nbsp;tak jistě i&nbsp;dneska, protože jsem mu&nbsp;nakoupil pět kilogramů osmicoulových hřebíků, jak rytmicky a&nbsp;pravidelně popolízá a&nbsp;mocnými údery kladiva na&nbsp;jeden ráz zabíjí do&nbsp;podlahy hřebík vedle hřebíku s&nbsp;takovým nadšením, jako by&nbsp;sázel nějaké ředkvičky nebo hustě sázený špenát… A&nbsp;pak, když přešel nálet, nastoupil jsem do&nbsp;vojenského auta, a&nbsp;když jsme se&nbsp;blížili k&nbsp;Chebu, přicházeli z&nbsp;něj zpívající lidé, staří Němci, kteří zpívali nějaké písničky, veselé ale to&nbsp;byly písně, asi se&nbsp;z&nbsp;toho, co&nbsp;viděli, zbláznili nebo pomátli, nebo to&nbsp;bylo jejich zvykem, na&nbsp;neštěstí si&nbsp;zpívat veselou písničku, a&nbsp;pak už&nbsp;nám šel vstříc prach a&nbsp;zlatý kouř, a&nbsp;viděli jsme i&nbsp;mrtvé v&nbsp;příkopech, a&nbsp;začaly ulice s&nbsp;hořícími domy, sanitní oddíly vytahovaly polozasypané, a&nbsp;sanitní sestry klečely a&nbsp;obvazovaly hlavy a&nbsp;ruce, a&nbsp;ze všech stran se&nbsp;ozýval sten a&nbsp;nářek, a&nbsp;já jsem myslil na&nbsp;to, jak jsem tudy projížděl v&nbsp;kočáře a&nbsp;autech na&nbsp;svatbu, a&nbsp;jak všichni byli opojeni vítězstvím nad Francií a&nbsp;Polskem, a&nbsp;viděl jsem ty&nbsp;červené hákové vlajky ohněm mlsané, hořely ty&nbsp;vlajky a&nbsp;prapory s&nbsp;praskotem, jako by&nbsp;si&nbsp;oheň na&nbsp;nich obzvláště pochutnával, oheň stoupající červeným suknem vzhůru a&nbsp;černým koncem se&nbsp;zatáčející jako ocas mořského koníčka… a&nbsp;pak jsem stál před hořící a&nbsp;strženou stěnou hotelu U&nbsp;Města Amsterodamu… a&nbsp;jak táhl lehký větřík, odvával béžová mračna kouře a&nbsp;prachu, a&nbsp;já viděl v&nbsp;posledním patře, jak můj synáček tam sedí a&nbsp;dál bere hřebíky, mocnými údery je&nbsp;zaráží do&nbsp;podlahy, zdaleka jsem viděl, jak už&nbsp;má&nbsp;silnou pravačku, dokonce z&nbsp;něj nebylo nic než silné zápěstí a&nbsp;tenisový loket a&nbsp;pohybující se&nbsp;biceps, který jednou ranou zarážel do&nbsp;podlahy dál hřebíky, jako by&nbsp;nepadaly pumy, jako by&nbsp;se&nbsp;nic na&nbsp;světě nestalo… A&nbsp;tak se&nbsp;stalo, že&nbsp;druhý den, když se&nbsp;lidé vrátili a&nbsp;vyšli z&nbsp;úkrytů, že&nbsp;nepřišla Líza, moje žena, říkali, že&nbsp;asi zůstala někde na&nbsp;dvoře, a&nbsp;já jsem se&nbsp;ptal po&nbsp;malinkém odřeném kufříku, řekli mi, že&nbsp;jej Líza měla pořád u&nbsp;sebe… a&nbsp;tak jsem vzal krumpáč a&nbsp;hledal jsem celý den na&nbsp;dvoře, pak druhý den jsem dal synáčkovi těch pět kilogramů hřebíků a&nbsp;ten si&nbsp;vesele je&nbsp;vbíjel do&nbsp;podlahy, zatímco já&nbsp;jsem hledal svoji ženu a&nbsp;jeho maminku, až&nbsp;třetí den jsem narazil na&nbsp;její boty, pomalu, zatímco Siegfried křičel a&nbsp;plakal, že&nbsp;nemá hřebíky a&nbsp;nikdo mu&nbsp;je&nbsp;nepřinášel, tak tloukl kladivem aspoň do&nbsp;hlaviček hřebů už&nbsp;zaražených, já&nbsp;jsem zvolna dostával z&nbsp;rumiště a&nbsp;sutin svoji Lízu, a&nbsp;když jsem přišel do&nbsp;polovičky jejího těla, viděl jsem, jak stočená do&nbsp;klubíčka svým tělem chránila vulkánový kufřík, který jsem nejdříve pečlivě ukryl, a&nbsp;pak jsem vyhrabal celou svoji ženu, ale bez hlavy. Průvan vzduchu jí&nbsp;utrhl hlavu, kterou jsme pak hledali ještě dva dny, zatímco synáček dál bil kladivem a&nbsp;vbíjel hlavičky hřebíků do&nbsp;podlahy a&nbsp;do mé&nbsp;hlavy. Tak čtvrtý den jsem vzal kufříček a&nbsp;nerozloučil jsem se&nbsp;a&nbsp;odcházel, a&nbsp;za mnou slábly údery kladiva a&nbsp;vbíjených hřebíků, ty&nbsp;rány, které jsem slyšel pak skoro celý život, protože toho večera si&nbsp;měl přijet spolek pro pomatené děti pro mého synáčka Siegfrieda, zatímco Lízu jsme pochovali ve&nbsp;společném hrobě, s&nbsp;hlavou sice jakoby, ale byl to&nbsp;jen na&nbsp;trup namotaný šál, aby si&nbsp;lidé nemysleli bůhvíco… ač&nbsp;kvůli té&nbsp;hlavě jsem překopal celý dvůr.</span></p>
          <p class="chunk" data-nb-ref-number="10" data-nb-words="6" data-nb-chars="32"><span class="idea" data-nb-ref-number="10" id="idea10" data-nb-words="6" data-nb-chars="32">Stačí vám to? Tím dneska končím.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./obsluhoval_jsem_anglickeho_krale_009.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-vfjOb68TYKwydbA6VoqNahs+Oae7h/iRCJb/5YZHc8w="></script>
  </body>
</html>