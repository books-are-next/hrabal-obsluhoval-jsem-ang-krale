<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Kterak jsem se stal milionářem">
    <meta name="apple-mobile-web-app-capable" content="yes">
    <title>Kterak jsem se stal milionářem</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="7">
    <link rel="prev" href="./obsluhoval_jsem_anglickeho_krale_008.html">
    <link rel="next" href="./obsluhoval_jsem_anglickeho_krale_011.html">
    <link rel="self" href="obsluhoval_jsem_anglickeho_krale_009.html">
    <meta name="identifier" content="hrabal-obsluhoval-jsem-anglickeho-krale-164ec12">
    <meta name="role" content="chapter">
  </head>
  <body data-nb-words="18679" data-nb-chars="105389" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./obsluhoval_jsem_anglickeho_krale_008.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="5" data-nb-chars="30"><span class="idea" data-nb-ref-number="1" id="idea1" data-nb-words="5" data-nb-chars="30">Kterak jsem se stal milionářem</span></h1>
        <p class="chunk" data-nb-ref-number="2" id="chunk2" data-nb-words="6" data-nb-chars="34"><span class="idea" data-nb-ref-number="2" id="idea2" data-nb-words="6" data-nb-chars="34">Dávejte pozor, co&nbsp;vám teďka řeknu.</span></p>
        <p class="chunk" data-nb-ref-number="3" id="chunk3" data-nb-words="6846" data-nb-chars="39182"><span class="idea" data-nb-ref-number="3" id="idea3" data-nb-words="6846" data-nb-chars="39182">Ten kufříček se&nbsp;vzácnými poštovními známkami mi&nbsp;přinesl štěstí. Ne&nbsp;hned, ale až&nbsp;pak, protože po&nbsp;skončení války jsem dostal malý dekret, když jsem dal adresu toho velitele gestapa, toho, který byl vrahem tolika lidí, a&nbsp;utekl a&nbsp;schoval se&nbsp;někde v&nbsp;Tyrolích, a&nbsp;já jsem v&nbsp;Chebu od&nbsp;svého tchána vyzvěděl místo jeho pobytu, a&nbsp;Zdeněk dostal povolení od&nbsp;amerických úřadů a&nbsp;autem s&nbsp;dvěma vojáky si&nbsp;vyjel pro něj, zastihli jej, jak sekal louku přestrojen v&nbsp;tyrolské kalhoty a&nbsp;košili a&nbsp;nechal si&nbsp;narůst plnovous. I&nbsp;kdybych jej zatkl já, přesto mne sokolové z&nbsp;Prahy dostali do&nbsp;kriminálu, ne&nbsp;za&nbsp;to, že&nbsp;jsem si&nbsp;vzal Němku, ale za&nbsp;to, že&nbsp;jsem v&nbsp;době, kdy popravovali tisíce českých vlastenců, že&nbsp;jsem stál před nacistickým úřadem krve a&nbsp;ochrany německé cti a&nbsp;dával jsem se&nbsp;prohlížet, já, přispívající člen Sokola jsem se&nbsp;nechal dobrovolně prohlídnout, zda jsem schopen pohlavně obcovat s&nbsp;germánskou árijskou ženou, tak za&nbsp;to&nbsp;jsem dostal půl roku, podle malého dekretu… ale potom jsem prodával ty&nbsp;známky a&nbsp;dostával jsem za&nbsp;ně&nbsp;takové částky, že&nbsp;jsem jimi pokryl deset podlah mého bytu, a&nbsp;když jsem dosáhl částky pokrývající čtyřicet podlah, koupil jsem si&nbsp;hotel na&nbsp;periferii Prahy, hotel se&nbsp;čtyřiceti pokoji… Ale hned první noc jsem měl dojem, že&nbsp;v&nbsp;nejvyšším mansardovém pokoji kdosi každou minutu děsnou šupou tesařské širočiny zabíjí do&nbsp;podlahy hřebíky a&nbsp;pak každý den nejen v&nbsp;tom prvním pokoji, ale ve&nbsp;druhém, ve&nbsp;třetím, v&nbsp;desátém, až&nbsp;nakonec ve&nbsp;čtyřicátém pokoji, všechno současně, a&nbsp;všude, že&nbsp;po&nbsp;každé té&nbsp;podlaze po&nbsp;čtyřech leze můj synáček, čtyřicet synáčků, a&nbsp;každý mocnými hypami vbíjí do&nbsp;podlahy hřebíky, jednu podlahu po&nbsp;druhé, tak denně až&nbsp;do&nbsp;čísla čtyřicet… a&nbsp;když jsem se&nbsp;čtyřicátý den ohlušen ranami vyptával, zda nikdo neslyší nějaké rány kladivem, neslyšel to&nbsp;nikdo, jen já, a&nbsp;tak jsem ten hotel vyměnil za&nbsp;druhý, schválně jsem si&nbsp;vzal hotel pouze se&nbsp;třiceti pokoji, ale začalo to&nbsp;přesně tak jako v&nbsp;hotelu prvním, a&nbsp;tak jsem usoudil, že&nbsp;peníze za&nbsp;ty&nbsp;známky nebyly požehnané, že&nbsp;to&nbsp;byly peníze násilím někomu vzaté, někomu, kdo byl přitom zabit, možná, že&nbsp;to&nbsp;byly známky nějakého zázračného rabína, protože ty&nbsp;rány a&nbsp;hřebíky vbíjené do&nbsp;podlahy vlastně byly hřebíky vbité do&nbsp;mé&nbsp;hlavy, každým úderem jsem pociťoval, jak mi&nbsp;hřeb pronikal lebkou, druhým úderem pak vjel do&nbsp;ní&nbsp;na&nbsp;polovic a&nbsp;pak celý, a&nbsp;nakonec jsem nemohl ani polykat, protože ty&nbsp;dlouhé krováky se&nbsp;mi&nbsp;koneckonců dostaly až&nbsp;do&nbsp;krku… a&nbsp;já jsem se&nbsp;ale nezbláznil, můj vytčený cíl bylo mít hotel a&nbsp;vyrovnat se&nbsp;všem hoteliérům a&nbsp;nechtěl jsem a&nbsp;nemohl jsem ustoupit, protože jsem žil jen tou představou, že&nbsp;třeba jednou to&nbsp;dotáhnu tak, jako to&nbsp;dotáhl hoteliér pan Brandejs, ne&nbsp;že&nbsp;budu mít zlaté příbory pro čtyři sta hostů, tak jako to&nbsp;měl on, ale pouze sto zlatých příborů, a&nbsp;že budou u&nbsp;mne ubytovaní samí slavní cizinci… a&nbsp;tak jsem začal stavět hotel, docela jinačí, než byly všechny hotely, u&nbsp;Prahy jsem koupil opuštěný velkolom, a&nbsp;tady jsem začal doplňovat a&nbsp;zvelebovat všechno, co&nbsp;tady bylo, jako to&nbsp;měl hotel Tichota, základem hotelu byla ohromná kovárna s&nbsp;hliněnou podlahou a&nbsp;dvěma komíny, nechal jsem i&nbsp;čtyři kovadlinky tak, jak byly, všechna kladiva a&nbsp;všechny kleště visící na&nbsp;černých zdích, nakoupil jsem kožené klubovky a&nbsp;stoly, všechno podle rady architekta, blázna, který to, o&nbsp;čem sníval, prováděl pro mne, a&nbsp;byl tak nadšený, tak jako já, protože jsem hned ten den, kdy byla adaptována ta&nbsp;kovárna, hned jsem tam spal, totiž tady v&nbsp;těch komínech a&nbsp;kovářských pecích, tady se&nbsp;na&nbsp;rožních před samými hosty měly péct šašliky a&nbsp;živáňské pečeně, tak tady jsem první noc slyšel údery, ale ty&nbsp;byly tak slabounké, do&nbsp;hliněné podlahy ty&nbsp;hřebíky šly rychle jako do&nbsp;másla, že&nbsp;nastal útlum i&nbsp;v&nbsp;mé hlavě a&nbsp;já jsem ještě s&nbsp;větší chutí se&nbsp;dal do&nbsp;stavby hostinských pokojů, takových malých kójí, které vznikly z&nbsp;dlouhého baráku podobného koncentráku, tady dřív byly dělnické šatny a&nbsp;ubikace, ale já&nbsp;jsem je&nbsp;nechal proměnit v&nbsp;pokojíky, ve&nbsp;třicet pokojů a&nbsp;na zkoušku jsem nechal udělat podlahu z&nbsp;hrubých drsných kachlíčků, takových jako jsou v&nbsp;Itálii a&nbsp;ve Španělsku a&nbsp;vůbec tam, kde je&nbsp;horko, a&nbsp;první den jsem naslouchal na&nbsp;zkoušku, a&nbsp;slyšel jsem jen, jak po&nbsp;mé&nbsp;hlavě se&nbsp;smekly hřebíky, vydávaly jiskry, tak tvrdý byl ten porcelán, a&nbsp;pak ty&nbsp;údery utichly po&nbsp;marném pokusu docela, a&nbsp;já jsem se&nbsp;uzdravil a&nbsp;začal jsem spát tak, jako jsem spával… a&nbsp;stavba pokračovala tak rychle, že&nbsp;za&nbsp;dva měsíce byl hotel otevřen, nazval jsem jej hotel V&nbsp;Lomu, protože se&nbsp;ve&nbsp;mně cosi zlomilo a&nbsp;odešlo ode mne. Byl to&nbsp;skutečně prvotřídní hotel a&nbsp;tady se&nbsp;spalo jen na&nbsp;objednávku, byl v&nbsp;lese, a&nbsp;ty pokoje byly do&nbsp;půlkruhu kolem modrého jezírka na&nbsp;dně toho lomu, ze&nbsp;skály, která se&nbsp;tyčila čtyřicet metrů vzhůru a&nbsp;byla žulová, jsem alpinisty nechal zasázet alpínky a&nbsp;ozdobné keře, které rostou v&nbsp;podobných podmínkách, a&nbsp;navíc tam viselo ocelové lano napříč přes ten rybník, jeden konec byl upoután na&nbsp;kopci, takže lano se&nbsp;svažovalo až&nbsp;dolů, každý večer jsem měl atrakci, najmul jsem artistu, který použil rolny, takového kolečka ocelového, pod kterým byla prostrčena krátká tyč, vyčíhal si&nbsp;okamžik, odrazil se&nbsp;a&nbsp;sjížděl dolů z&nbsp;té výšky a&nbsp;nad jezerem, osvětlený fosforovým šatem se&nbsp;pustil a&nbsp;rolna sjela až&nbsp;dolů, on&nbsp;se&nbsp;chvíli zastavil, protipohybem udělal pak sklopku, narovnal se&nbsp;a&nbsp;s&nbsp;nataženýma rukama se&nbsp;zasunul do&nbsp;hlubokého jezera, aby zvolna a&nbsp;pomalu v&nbsp;těsných fosforových šatech plul ke&nbsp;břehu, na&nbsp;kterém byly stolky a&nbsp;židličky. Všechno bylo bílé, a&nbsp;já jsem všechno nechal natřít na&nbsp;bílo, ta&nbsp;bílá barva byla teď barvou mojí, takový to&nbsp;byl Barrandov, jenže byl originální, já&nbsp;jsem mohl soutěžit teď s&nbsp;každým, ale abych řekl… tak to&nbsp;s&nbsp;tou rolnou vynašel pikolík, který jedno odpoledne vystoupil na&nbsp;kopec a&nbsp;tam se&nbsp;zachytil té&nbsp;rolny a&nbsp;sjel dolů a&nbsp;pustil se&nbsp;uprostřed, kdy všichni hosté vykřikli zděšením a&nbsp;vstali nebo se&nbsp;zvrátili nazpátek do&nbsp;křesílek, všechna křesla byla v&nbsp;ludvíkovském stylu, pikolík se&nbsp;narovnal, pak ve&nbsp;vzduchu vzal převahu a&nbsp;po hlavě ve&nbsp;fraku se&nbsp;zasunul do&nbsp;hladiny, jako by&nbsp;jej jezero pozřelo… a&nbsp;já jsem v&nbsp;tu chvíli věděl, že&nbsp;tohle tu&nbsp;musí být každý den, a&nbsp;že večer to&nbsp;musí být se&nbsp;světélkujícími šaty, nemohl jsem na&nbsp;tom prodělat, a&nbsp;i kdyby, protože tohleto neměl nikdo nejen v&nbsp;Praze, ale i&nbsp;v&nbsp;celých Čechách a&nbsp;snad i&nbsp;ve střední Evro­pě… a&nbsp;jak jsem se&nbsp;dověděl, tak i&nbsp;na celém světě, protože jednou mi&nbsp;hlásili, že&nbsp;přijel a&nbsp;ubytoval se&nbsp;tady spisovatel, který se&nbsp;jmenoval Steinbeck… vypadal jako námořní kapitán nebo lupič, a&nbsp;tomu se&nbsp;tady tak líbilo, ta&nbsp;kovárna proměněná na&nbsp;restaurační síň a&nbsp;ty ohně a&nbsp;ti kuchaři, pracující přímo před hosty, takže jak se&nbsp;dokončovaly šašliky nebo živáň, tak hosté byli zcela tím díváním vyhladovělí a&nbsp;tak nabití chutí k&nbsp;jídlu, že&nbsp;se&nbsp;podobali dětem… ale tenhle spisovatel si&nbsp;nejvíc oblíbil všechny ty&nbsp;stroje na&nbsp;drcení žuly, takové zaprášené mlýny s&nbsp;obnaženou metodou struktury lešení, do&nbsp;všeho bylo vidět jako na&nbsp;nějaké výstavě mlýnů, nebo na&nbsp;výstavě, kde jsou rozříznutá auta, aby bylo vidět motor, tak ten spisovatel byl okouzlen těmi stroji stojícími na&nbsp;rovince před lomem, odkud bylo vidět do&nbsp;kraje, jako desítky soch tam stály ty&nbsp;stroje, takové frézy nebo soustruhy na&nbsp;kámen, teď opuštěné, jakoby vynalezené bláznivými sochaři, a&nbsp;taky ten spisovatel, Steinbeck se&nbsp;jmenoval, ten si&nbsp;nechal sem dát ten bílý stolek s&nbsp;bílými průhlednými křesly a&nbsp;židlemi a&nbsp;tady pil každý den odpoledne jednu a&nbsp;večer další láhev francouzského koňaku… a&nbsp;uprostřed těch strojů, dole s&nbsp;mlýnem, se&nbsp;díval do&nbsp;krajiny, takové fádní krajiny u&nbsp;Velkých Popovic, ale tím spisovatelem byla najednou ta&nbsp;krajina tak krásná, a&nbsp;tak ty&nbsp;stroje byly tak výtvarné, že&nbsp;ten spisovatel mi&nbsp;řekl, že&nbsp;tohle ještě neviděl, v&nbsp;takovém hotelu že&nbsp;se&nbsp;ještě neubytoval, že&nbsp;tohle může mít v&nbsp;Americe jedině nějaký slavný herec, takový Gary Cooper nebo Spencer Tracy, a&nbsp;ze spisovatelů by&nbsp;si&nbsp;tohle mohl koupit jedině Hemingway, a&nbsp;kolik bych za&nbsp;to&nbsp;chtěl a&nbsp;já řekl, dva miliony… a&nbsp;on pak počítal něco na&nbsp;stole a&nbsp;pak mne poprosil, abych přišel, vytáhl šekovou knížku a&nbsp;řekl, že&nbsp;to&nbsp;koupí a&nbsp;že mi&nbsp;vystaví šek na&nbsp;padesát tisíc dolarů… a&nbsp;já jsem se&nbsp;optal několikrát, a&nbsp;on vždycky přidal na&nbsp;šedesát, na&nbsp;sedmdesát, osmdesát tisíc dolarů… a&nbsp;já jsem viděl a&nbsp;věděl, že&nbsp;tohle všechno, že&nbsp;tenhle hotel nemohu prodat ani za&nbsp;milion dolarů, protože ten hotel V&nbsp;Lomu byl vrchol mých sil, mého snažení, a&nbsp;já jsem teď prvním hoteliérem mezi hoteliéry, protože takových hotelů, jako má&nbsp;pan Brandejs, jako má&nbsp;pan Šroubek, tak takových hotelů jsou na&nbsp;světě stovky a&nbsp;tisíce, ale jako mám já, nemá žádný… A&nbsp;tak se&nbsp;jednou stalo, že&nbsp;přijeli autem největší pražští hoteliéři, včetně pana Brandejse a&nbsp;pana Šroubka, objednali si&nbsp;večeři, vrchní a&nbsp;pinglové upravili jejich stůl s&nbsp;tou největší pečlivostí a&nbsp;vkusem, jen kvůli nim jsem udělal spodní osvětlení skály deseti reflektory, ukrytými pod rododendrony a&nbsp;rozhozenými tak, aby celá skála byla ozářená a&nbsp;dala vyniknout ostrým hranám a&nbsp;fantastickým stínům a&nbsp;květinám a&nbsp;keříčkům, a&nbsp;umínil jsem si, že&nbsp;kdyby ti&nbsp;hoteliéři byli náchylní ke&nbsp;smíření a&nbsp;k&nbsp;tomu, že&nbsp;mne vezmou mezi sebe, že&nbsp;mi&nbsp;nabídnou členství v&nbsp;grémiu hoteliérů, zapomenu na&nbsp;všechno zrovna tak, jako by&nbsp;zapomenuli i&nbsp;oni. Avšak oni nejen že&nbsp;dělali, jako by&nbsp;mne nikdy neviděli, ale sedli si&nbsp;tak, že&nbsp;byli zády ke&nbsp;všem těm krásám mého podniku, a&nbsp;já jsem se&nbsp;choval zrovna tak, mohl jsem se, a&nbsp;cítil jsem se&nbsp;vítězem, protože jsem viděl, že&nbsp;se&nbsp;otočili zády k&nbsp;jedinečnostem mého podniku jen proto, že&nbsp;věděli a&nbsp;poznali, že&nbsp;jsem se&nbsp;dostal teď nad ně, že&nbsp;u&nbsp;mne se&nbsp;ubytoval nejen Steinbeck, ale i&nbsp;Maurice Chevalier, za&nbsp;kterým přijelo tolika ženských a&nbsp;zůstaly v&nbsp;okolí Lomu, že&nbsp;Chevalier je&nbsp;přijímal ráno v&nbsp;pyžamu a&nbsp;ony se&nbsp;na&nbsp;něj vrhly, ty&nbsp;ctitelky, a&nbsp;vysvlékly zpěváka a&nbsp;roztrhaly pyžamo na&nbsp;kousíčky, aby si&nbsp;každá odnášela na&nbsp;památku útržek toho pyžama, kdyby mohly, roztrhaly by&nbsp;Chevaliera a&nbsp;odnesly si&nbsp;z&nbsp;něj kousíčky masa, každá podle svého gusta, ač&nbsp;podle povahy by&nbsp;skoro všechny si&nbsp;ze&nbsp;slavného zpěváka vytrhaly nejdříve srdce a&nbsp;pak jeho pohlaví… a&nbsp;tenhle Chevalier přitáhl s&nbsp;sebou tolik novinářů, že&nbsp;fotografie mého Lomu byla nejen ve&nbsp;všech našich, ale i&nbsp;v&nbsp;cizích časopisech, dostal jsem zprávy z&nbsp;Frankfurter Allgemeine a&nbsp;Zürcher Zeitung a&nbsp;Die Zeit, a&nbsp;i v&nbsp;samotných Herald Tribune byl můj hotel s&nbsp;bláznivými ženskými kolem Chevaliera, uprostřed plató, tam, kde byly ty&nbsp;sochy ze&nbsp;strojů, stroje obklopené bílými stolky a&nbsp;židlemi, které v&nbsp;opěradlech měly stylizované úponky révy, vyrobené uměleckými kováři ze&nbsp;železných plátů… a&nbsp;proto vlastně přijeli ti&nbsp;hoteliéři, aby se&nbsp;se&nbsp;mnou nesmířili, přijeli jen proto, že&nbsp;to, co&nbsp;viděli, bylo daleko silnější a&nbsp;krásnější toho, co&nbsp;si&nbsp;představovali, a&nbsp;hlavně taky proto, že&nbsp;teď, když to&nbsp;viděli, viděli, že&nbsp;ten lom jsem koupil za&nbsp;pakatel se&nbsp;vším, co&nbsp;v&nbsp;něm stálo a&nbsp;bylo, a&nbsp;žárlili na&nbsp;mne asi taky proto, že&nbsp;jsem všecko nechal tak, jak jsem to&nbsp;koupil, a&nbsp;hotel jsem vestavěl dovnitř, takže ten, kdo něčemu rozuměl, uznal a&nbsp;uznával mne, jako bych byl nějaký umělec… a&nbsp;to byl můj vrchol, to, co&nbsp;ze&nbsp;mne udělalo člověka, který nežil nadarmo. A&nbsp;tak já&nbsp;sám jsem se&nbsp;začal dívat na&nbsp;ten můj hotel jako na&nbsp;umělecké dílo, jako na&nbsp;můj výtvor jen proto, že&nbsp;to&nbsp;viděli jiní… otevřeli mi&nbsp;oči a&nbsp;já jsem sice až&nbsp;pak, sice až&nbsp;pozdě, ale přece jen pochopil, že&nbsp;i&nbsp;ty stroje jsou vlastně sochy, krásné sochy, které bych nedal za&nbsp;nic, dokonce jsem jednou viděl, že&nbsp;ten můj objekt v&nbsp;lomu, že&nbsp;se&nbsp;podobá tomu, co&nbsp;shromáždil cestovatel Holub, co&nbsp;shromáždil Náprstek, a&nbsp;že přijde jistě čas, kdy tady na&nbsp;každém stroji, na&nbsp;každém tom kameni a&nbsp;na všem bude nálepka, historicky cenné… a&nbsp;přesto jsem se&nbsp;cítil ponížen od&nbsp;těch hoteliérů, že&nbsp;pořád nepatřím k&nbsp;nim, že&nbsp;jim nejsem stavovsky roven, když jsem nad nimi, často jsem v&nbsp;noci litoval, že&nbsp;není staré Rakousko, že&nbsp;jistě, kdyby byly manévry a&nbsp;ubytoval se&nbsp;tady ne&nbsp;sám císař, ale jeho nějaký arcivévoda, že&nbsp;bych mu&nbsp;posloužil a&nbsp;připravil všechno jídlo a&nbsp;prostředí tak, že&nbsp;by&nbsp;mne povýšili do&nbsp;šlechtického stavu, ne&nbsp;vysoko, ale že&nbsp;bych byl baron… A&nbsp;tak jsem snil dál, když přišla veliká horka a&nbsp;všechno schlo na&nbsp;polích a&nbsp;země se&nbsp;trhala a&nbsp;děti házely do&nbsp;škvír v&nbsp;zemi psaníčka, já&nbsp;jsem snil o&nbsp;zimě, jak až&nbsp;napadne sníh a&nbsp;až přijdou mrazy, jak vyleštím hladinu jezera a&nbsp;na tom jezeře budou dva stolečky a&nbsp;na nich budou dva staré gramofony, jeden s&nbsp;modrou a&nbsp;druhý s&nbsp;růžovou troubou, podobnou velikým květům, a&nbsp;koupím staré gramofonové desky a&nbsp;budou se&nbsp;hrát jen staré valčíky a&nbsp;charakteristická intermezza a&nbsp;v&nbsp;kovárně budou plát ohně a&nbsp;na ocelových koších budou na&nbsp;břehu jezera hořet polena a&nbsp;hosté budou bruslit, nakoupím starých nebo nechám udělat starých bruslí na&nbsp;kličku, a&nbsp;páni budou připínat brusle dámám a&nbsp;budou mít na&nbsp;kolenou v&nbsp;podřepu jejich nožky, a&nbsp;budou se&nbsp;podávat horké punče… a&nbsp;tak jsem snil, a&nbsp;zatím se&nbsp;noviny a&nbsp;politické strany hádaly, kdo bude platit to&nbsp;sucho, ve&nbsp;kterém se&nbsp;mi&nbsp;tak krásně snilo o&nbsp;zimních radovánkách V&nbsp;Lomu, a&nbsp;když i&nbsp;v&nbsp;parlamentě se&nbsp;poslanci a&nbsp;členové vlády hádali, kdo tedy bude platit to&nbsp;sucho, a&nbsp;shodli se&nbsp;na&nbsp;tom, že&nbsp;to&nbsp;budou milionáři, přijal jsem to&nbsp;usnesení s&nbsp;takovým uspokojením, protože já&nbsp;jsem také milionář, doufal jsem, že&nbsp;moje jméno jako milionáře bude v&nbsp;novinách, že&nbsp;bude vedle Šroubka a&nbsp;Brandejse a&nbsp;ostatních, že&nbsp;tedy to&nbsp;sucho mi&nbsp;poslala moje šťastná hvězda, že&nbsp;to&nbsp;neštěstí je&nbsp;moje štěstí, kterým se&nbsp;ocitnu tam, kam jsem si&nbsp;přál ve&nbsp;snu, jak mne arcivévoda povyšuje do&nbsp;šlechtického stavu, že&nbsp;já, maličký pořád tak, jak jsem byl jako pikolík, já&nbsp;jsem veliký, jsem milionář… Ale jak plynuly měsíce, nikdo mi&nbsp;nic neposílal, nikdo na&nbsp;mně nechtěl, abych zaplatil milionářskou dávku, už&nbsp;jsem koupil dva gramofony a&nbsp;navíc jsem dal přivézt překrásný orchestrion, protože jsem koupil nejen ten orchestrion, ale i&nbsp;starý kolotoč s&nbsp;tak velikými houpacími koni a&nbsp;jeleny a&nbsp;soby, že&nbsp;jsem ten kolotoč dal rozmontovat a&nbsp;ty koně a&nbsp;jeleny jsem dal na&nbsp;původní péra na&nbsp;obrubník kolem jezera, a&nbsp;každý host s&nbsp;chotí usedl jako do&nbsp;nějaké longšéz, takové ty&nbsp;francouzské židle obrácené dvě proti sobě, takovému kanapátku, kde jste mohli sedět se&nbsp;slečnou a&nbsp;konverzovat, tak vždycky jsem dal dva jeleny a&nbsp;dva koně vedle sebe jako na&nbsp;nějakou galantní vyjížďku a&nbsp;opravdu se&nbsp;to&nbsp;vžilo, hosté měli pořád obsazené s&nbsp;dámami koně i&nbsp;jeleny a&nbsp;orchestrion jim vyhrával a&nbsp;hosté se&nbsp;houpali na&nbsp;těch dřevěných zvířatech s&nbsp;překrásnými čabrakami a&nbsp;krásnýma očima a&nbsp;vůbec vším, protože to&nbsp;byl německý kolotoč nějakého bohatého majitele střelnice a&nbsp;lunaparku… A&nbsp;tak najednou se&nbsp;na&nbsp;mne přišel podívat Zdeněk, který byl velikým pánem na&nbsp;okrese a&nbsp;možná na&nbsp;kraji, docela se&nbsp;změnil, už&nbsp;nebyl tak, jak býval, houpal se&nbsp;na&nbsp;koni a&nbsp;díval se&nbsp;kolem sebe, a&nbsp;když jsem si&nbsp;přisedl na&nbsp;vedlejšího koně, tak mi&nbsp;tiše hovořil a&nbsp;potom vzal na&nbsp;důkaz složenou listinu, a&nbsp;než jsem mohl zabránit, tak zvolna roztrhal tu&nbsp;listinu, ve&nbsp;které jsem byl jmenován milionářem, a&nbsp;že zaplatím milionářskou dávku, a&nbsp;Zdeněk seskočil a&nbsp;hodil do&nbsp;ohně tu&nbsp;listinu, pro mne ten krásný, skoro jmenovací dekret, zasmál se&nbsp;na&nbsp;mne tak smutně a&nbsp;dopil minerálku, on, který pil jen tvrdý destilát, a&nbsp;se smutným úsměvem ode mne odcházel, čekal na&nbsp;něj bourák, černé auto, aby ho&nbsp;odvezlo zase tam, odkud přijel, někam do&nbsp;politiky, kterou dělal, ve&nbsp;kterou asi věřil, která jej držela a&nbsp;která asi musela být krásná, když byla schopna nahradit mu&nbsp;všechny jeho bravurní kousky, ve&nbsp;kterých utratil vždycky všechny prachy, které měl u&nbsp;sebe, vždycky nějaký lidumilný kousek, jako by&nbsp;ty&nbsp;prachy jej pálily, a&nbsp;tak je&nbsp;vracel lidem, kterým myslel, že&nbsp;ty&nbsp;prachy patří… a&nbsp;události se&nbsp;pak řítily, tak jak jsem snil, tak jsem si&nbsp;udělal senzační večery a&nbsp;odpoledne V&nbsp;Lomu, gramofony a&nbsp;bruslení a&nbsp;ohně, jak v&nbsp;kovárně, tak kolem zamrzlého jezera, ale hosté, kteří přijížděli, byli smutní nebo zase tak veselí, ale to&nbsp;nebyla veselost, jak jsem ji&nbsp;znal, to&nbsp;byla taková chtěná veselost, jako měli Němci, když se&nbsp;radovali, ale věděli, že&nbsp;v&nbsp;Košíčku jsou se&nbsp;svými milenkami a&nbsp;manželkami naposledy, a&nbsp;pak z&nbsp;Košíčku rovnou na&nbsp;frontu… Taky tak se&nbsp;se&nbsp;mnou mí&nbsp;hosté loučili, podávali mi&nbsp;ruce a&nbsp;mávali z&nbsp;aut, jako by&nbsp;odjížděli naposledy, a&nbsp;už nikdy že&nbsp;sem nepřijedou, a&nbsp;když přišli, tak zase to&nbsp;bylo to&nbsp;samé, byli melancholičtí, zasmušilí, protože sem to&nbsp;ani tak nedolehlo, ale všechno se&nbsp;v&nbsp;politice zvrátilo, byl tady Únor, a&nbsp;všichni mí&nbsp;hosté věděli, že&nbsp;to&nbsp;je&nbsp;jejich konec, utráceli, co&nbsp;mohli, ale radost a&nbsp;bezprostřední veselí se&nbsp;vytrácelo a&nbsp;já jsem ten jejich smutek přijal taky, už&nbsp;jsem přestal, abych se&nbsp;každé noci zamknul, stáhl záclony a&nbsp;po zemi abych rozkládal&nbsp;– jako bych hrál pasiáns, sám se&nbsp;sebou vykládal jako karty stokoruny denní tržby, kterou jsem každý den ráno odnášel do&nbsp;banky, a&nbsp;kde jsem měl uložený milion korun, právě tyhle dny… a&nbsp;tak přišlo jaro a&nbsp;mí hosté, tak jako němečtí důstojníci, vraceli se&nbsp;do&nbsp;Košíčku, ale jen někteří, zrovna tak mí&nbsp;hosté, mí&nbsp;štamgasti přestali chodit, a&nbsp;já jsem se&nbsp;dověděl, že&nbsp;padli, že&nbsp;byli zavřeni, zatčeni, že&nbsp;někteří utekli přes hranice… a&nbsp;tak přicházeli hosté jiní a&nbsp;tržby byly ještě větší, ale já&nbsp;jsem myslil, copak se&nbsp;stalo s&nbsp;těmi, kteří byli u&nbsp;mne každý týden, a&nbsp;z&nbsp;nich přišli dneska jen dva a&nbsp;ti mi&nbsp;řekli, že&nbsp;jsou milionáři, a&nbsp;že zítra mají být připraveni, a&nbsp;že mají mít pevné boty a&nbsp;deku a&nbsp;rezervní ponožky a&nbsp;jídlo s&nbsp;sebou, že&nbsp;budou odvezeni někam do&nbsp;sběrného tábora, protože jsou milionáři… a&nbsp;já jsem se&nbsp;zaradoval, že&nbsp;jsem milionář taky, přinesl jsem spořitelní knížku a&nbsp;ukázal ji&nbsp;těm dvěma mým hostům, jeden byl továrník na&nbsp;tělocvičné nářadí a&nbsp;druhý měl fabriku na&nbsp;umělé zuby, teď mi&nbsp;to&nbsp;řekli, a&nbsp;já jsem jim ukázal tu&nbsp;spořitelní knížku, a&nbsp;hned jsem šel a&nbsp;taky jsem si&nbsp;vzal tlumok a&nbsp;pevné šněrovací boty a&nbsp;rezervní ponožky a&nbsp;jídlo v&nbsp;konzervách, taky jsem se&nbsp;připravoval, že&nbsp;pro mne přijdou, protože ten továrník na&nbsp;umělé zuby mi&nbsp;pravil, že&nbsp;všichni pražští hoteliéři dostali takovou obsílku taky… A&nbsp;k&nbsp;ránu odjížděli a&nbsp;plakali, protože odvahu, aby utekli přes hranice, neměli, už&nbsp;nechtěli nic riskovat, akorát mi&nbsp;říkali, že&nbsp;to&nbsp;Amerika a&nbsp;Společnost národů tak nenechá, že&nbsp;všechno dostanou zase nazpátek a&nbsp;že se&nbsp;vrátí do&nbsp;svých vil a&nbsp;k&nbsp;rodinám… A&nbsp;já jsem čekal den, pak dva, pak týden, dostal jsem zprávu z&nbsp;Prahy, že&nbsp;všichni milionáři už&nbsp;jsou ve&nbsp;sběrném táboře, že&nbsp;to&nbsp;je&nbsp;učiliště kněží ve&nbsp;Svatém Janu pod Skalou, v&nbsp;ohromném klášteře a&nbsp;penzionátu budoucích kněží, kteří byli vystěhováni… A&nbsp;tak jsem se&nbsp;rozhodl, a&nbsp;to byl ten den, kdy přišli z&nbsp;okresu a&nbsp;předali mi&nbsp;šetrně zprávu, že&nbsp;národní výbor mi&nbsp;zabírá Lom, a&nbsp;že jsem v&nbsp;něm zatím jako správce, že&nbsp;všechna majetková práva přecházejí na&nbsp;lid… Ale já&nbsp;jsem byl plný záští, věděl jsem, jak to&nbsp;asi bylo, že&nbsp;to&nbsp;byl zase Zdeněk, vydal jsem se&nbsp;na&nbsp;okres a&nbsp;tak jsem byl v&nbsp;kanceláři u&nbsp;Zdeňka, a&nbsp;on neřekl nic, jen se&nbsp;smutně usmíval, zase vzal lejstro ze&nbsp;svého stolu a&nbsp;přede mnou je&nbsp;roztrhal a&nbsp;řekl mi, že&nbsp;moje povolání na&nbsp;svoje zodpovídání roztrhává, za&nbsp;to, že&nbsp;jsem vzal za&nbsp;něj tenkrát to&nbsp;s&nbsp;tím díváním na&nbsp;hodinky, kolik je&nbsp;hodin, ale já&nbsp;jsem mu&nbsp;řekl, že&nbsp;tohle jsem od&nbsp;něj nečekal, že&nbsp;jsem myslel, že&nbsp;je&nbsp;můj kamarád, ale on&nbsp;je&nbsp;proti mně, protože já&nbsp;jsem ten, který celý život nechtěl být a&nbsp;o&nbsp;nic jiného neusiloval než o&nbsp;to, abych měl hotel a&nbsp;abych byl milionář… A&nbsp;odešel jsem a&nbsp;v&nbsp;noci jsem stál před branou osvětleného kněžského učiliště, před branou stál milicionář s&nbsp;vojenskou puškou a&nbsp;já jsem se&nbsp;mu&nbsp;hlásil, že&nbsp;jsem milionář, hoteliér z&nbsp;Lomu, že&nbsp;chci mluvit s&nbsp;velitelem v&nbsp;důležité věci… tak milicionář zvedl telefon, a&nbsp;za chvíli mě&nbsp;pustili do&nbsp;brány a&nbsp;pak do&nbsp;kanceláře, kde zase seděl milicionář, ale bez pušky, před sebou měl seznamy a&nbsp;lejstra a&nbsp;flašku s&nbsp;pivem, ze&nbsp;které neustále pil… a&nbsp;když dopil, tak sáhnul pod stůl a&nbsp;z&nbsp;basy vytáhl další láhev, otevřel ji&nbsp;a&nbsp;lačně pil, jako by&nbsp;měl první žízeň… a&nbsp;já jsem se&nbsp;jej ptal, zdali jim nechybí nějaký milionář… že&nbsp;já&nbsp;jsem nedostal obsílku a&nbsp;že jsem milionář taky… a&nbsp;on se&nbsp;díval na&nbsp;lejstra, tužkou jel po&nbsp;jménech, ale pak mi&nbsp;řekl, že&nbsp;milionář nejsem, a&nbsp;abych šel klidně domů… ale já&nbsp;jsem řekl, že&nbsp;to&nbsp;bude mýlka, že&nbsp;milionář jsem… ale on&nbsp;mne vzal za&nbsp;rameno a&nbsp;vyvedl mne k&nbsp;bráně a&nbsp;strčil do&nbsp;mne a&nbsp;zahulákal, já&nbsp;vás v&nbsp;seznamu nemám, tak milionář nejste! A&nbsp;já jsem vytáhl spořitelní knížku a&nbsp;ukázal jsem mu, že&nbsp;mám na&nbsp;knížce jeden milion jedno sto korun deset haléřů… a&nbsp;povídám vítězně, a&nbsp;co je&nbsp;tohle? A&nbsp;on se&nbsp;podíval na&nbsp;tu&nbsp;knížku… a&nbsp;já jsem žadonil, přece byste mě&nbsp;nevyhnal… A&nbsp;tak on&nbsp;se&nbsp;smiloval a&nbsp;vtáhl mne do&nbsp;semináře a&nbsp;prohlásil mne za&nbsp;internovaného, a&nbsp;zapsal si&nbsp;všechna moje data a&nbsp;potřebné informace… Ten internát pro studující bohosloví vypadal opravdu jako kriminál, jako kasárna, jako nějaká kolej pro chudé vysokoškoláky, akorát že&nbsp;na&nbsp;chodbách v&nbsp;každém ohybu, mezi okny, všade visel krucifix, střídaný s&nbsp;výjevy ze&nbsp;života svatých. A&nbsp;skoro na&nbsp;každém tom obrazu bylo nějaké mučení, děsný horor, podaný malířem s&nbsp;takovou přesností, že&nbsp;to, že&nbsp;čtyři sta milionářů bydlelo v&nbsp;kněžských celách po&nbsp;čtyřech nebo šesti osobách, bylo vlastně legrací. Ostatně já&nbsp;jsem čekal, že&nbsp;tady bude takový teror a&nbsp;zloba, tak jako to&nbsp;bylo, když jsem byl v&nbsp;kriminále toho půl roku po&nbsp;válce, za&nbsp;ten malý dekret, ale ono naopak, tady v&nbsp;tom učilišti svatého Jana, to&nbsp;byla groteska. V&nbsp;refektáři byl takový soud, to&nbsp;přišli milicionáři s&nbsp;vojenskými puškami, s&nbsp;červenými páskami přes rameno, pořád jim padaly řemeny, uniforma nebyla šitá na&nbsp;míru, ale jakoby naschvál, těm malým byla velká a&nbsp;těm velkým malá, tak raději chodili rozepnutí, a&nbsp;soud s&nbsp;námi dělali tak, že&nbsp;za&nbsp;každý milion dostal každý milionář rok, tak já&nbsp;jsem dostal za&nbsp;ty&nbsp;dva miliony dva roky, pan továrník na&nbsp;tělocvičná nářadí, že&nbsp;měl čtyři miliony, tak dostal čtyři roky a&nbsp;nejvíc dostal hoteliér Šroubek, deset roků, protože měl deset milionů. Ale největší potíž bývala, do&nbsp;jakého rastru ty&nbsp;roky a&nbsp;nacionále zapsat, zrovna tak, jako děsný problém bylo večer nás spočítat, protože každý večer někdo chyběl, ale to&nbsp;bylo tím, že&nbsp;jsme pro pivo v&nbsp;konvích chodili do&nbsp;sousední vesnice, a&nbsp;potom asi taky proto, že&nbsp;naši hlídači pořád pili, tak nás nemohli spočítat, i&nbsp;když sčítání začalo už&nbsp;odpoledne. Tak raději volili metodu počítání po&nbsp;deseti, a&nbsp;vždycky jeden ze&nbsp;strážců zatleskal, a&nbsp;třetí strážce upustil kamínek, aby potom, když sečetli posledního, tak se&nbsp;sečetly kamínky, přidala se&nbsp;k&nbsp;výsledku nula, a&nbsp;ten zbývající počet, který nevyšel do&nbsp;deseti. Ale každý den nás bylo víc nebo míň, i&nbsp;když jsme tady byli všichni, to&nbsp;kolikrát součet internovaných milionářů souhlasil a&nbsp;byl zapsán, a&nbsp;všichni si&nbsp;oddechli, zrovna v&nbsp;tu chvíli když přišli čtyři milionáři a&nbsp;nesli basy a&nbsp;konve piva, a&nbsp;tak aby se&nbsp;to&nbsp;nepletlo, tak je&nbsp;prohlásili za&nbsp;nově příchozí, a&nbsp;každý ten milionář dostal ještě znovu podle milionů, které nahlásil, o&nbsp;ty roky navíc. On&nbsp;to&nbsp;sice byl internát, ale neměl plot. Takže v&nbsp;bráně seděli milicionáři a&nbsp;milionáři chodili a&nbsp;vraceli se&nbsp;zahradou, a&nbsp;museli se&nbsp;vrátit a&nbsp;projít branou, kterou milicionáři pokaždé otevírali a&nbsp;zase zavírali a&nbsp;zamykali na&nbsp;klíč, avšak kolem dokola nebyl ani plot, ani zeď, takže i&nbsp;milicionáři si&nbsp;sice zkrátili cestu přes zahradu, ale pak se&nbsp;v&nbsp;nich hnulo svědomí a&nbsp;vrátili se&nbsp;k&nbsp;bráně a&nbsp;obešli ji&nbsp;s&nbsp;klíčem zahradou a&nbsp;odemkli a&nbsp;vešli tou branou a&nbsp;zase ji&nbsp;zamkli a&nbsp;pak šli kolem té&nbsp;brány do&nbsp;internátu. Největší potíž byla s&nbsp;jídlem, ale ta&nbsp;se&nbsp;ukázala zbytečná, protože velitel i&nbsp;milicionáři rádi jedli s&nbsp;milionáři, a&nbsp;co jim přiváželi z&nbsp;milicionářských kasáren, tím se&nbsp;krmila prasata, která koupil milionář, továrník na&nbsp;umělé chrupy, takže nejdřív tady bylo deset, pak dvacet prasátek a&nbsp;všichni se&nbsp;těšili na&nbsp;zabíjačku, protože tady byli milionáři velkořezníci, kteří slibovali takové pochoutky, že&nbsp;milicionáři se&nbsp;olizovali napřed a&nbsp;sami dávali zlepšováky, jaké speciality se&nbsp;dají dělat z&nbsp;prasat. A&nbsp;potom se&nbsp;tady vařilo asi tak, jako se&nbsp;vařilo ne&nbsp;v&nbsp;internátech pro budoucí kněze, ale tak jako se&nbsp;vařilo v&nbsp;bohatých klášterech, jako vařili třeba křižovníci. Když nějakému milionáři došly peníze, tak velitel milicionářů poslal milionáře, aby si&nbsp;skočil domů pro peníze, nejdřív s&nbsp;ním jezdil milicionář přestrojený za&nbsp;civilistu, ale pak stačila přísaha, a&nbsp;internovaný si&nbsp;mohl sjet do&nbsp;Prahy pro peníze, vybrat ve&nbsp;spořitelně z&nbsp;knížky, z&nbsp;toho milionu nebo milionů, protože velitel jim dal potvrzení, že&nbsp;ty&nbsp;peníze jsou pro veřejnoprávní účely. A&nbsp;tak se&nbsp;v&nbsp;internátě vyvářelo, dělal se&nbsp;jídelní lístek, který se&nbsp;dával schválit veliteli milicionářů, aby laskavě dal připomínky, protože milionáři považovali milicionáře za&nbsp;své hosty, a&nbsp;taky jsme v&nbsp;jídelnách a&nbsp;refektářích sedali všichni pohromadě… Milionář Tejnora dostal jednou povolení, aby sjel do&nbsp;Prahy pro hudbu, pro kvartet, takový šraml, a&nbsp;když tu&nbsp;hudbu přivezl taxíkem, tady se&nbsp;vůbec vyvinulo sjíždění do&nbsp;Prahy taxíky až&nbsp;na&nbsp;rozcestí, tak vešli kolem zamčené brány do&nbsp;toho milionářského koncentráku, vzbudili hlídku, protože už&nbsp;byla půlnoc, a&nbsp;zase vyšli před bránu, kterou rozespalí hlídači nemohli otevřít, tak milionář vešel kolem brány zahradou k&nbsp;bráně z&nbsp;druhé strany, zevnitřku vzal klíče a&nbsp;vyšel kolem brány ven a&nbsp;tam odemkl bránu, ale že&nbsp;klíč byl nějaký vadný, tak nešlo zamknout, tak zase vešel dovnitř a&nbsp;odtud zamkl bránu a&nbsp;předal klíče… To&nbsp;jsem si&nbsp;myslíval, škoda, že&nbsp;Zdeněk není milionář, ten by&nbsp;tady byl ve&nbsp;svém živlu, ten by&nbsp;nejen všechny svoje peníze, ale i&nbsp;peníze těch druhých, kteří neměli fantazii, jak s&nbsp;těmi miliony naložit, tak by&nbsp;to&nbsp;provedl s&nbsp;jejich souhlasem za&nbsp;ně… A&nbsp;tak za&nbsp;měsíc všichni trestaní milionáři byli opálení, protože jsme se&nbsp;opalovali na&nbsp;stráních, zatímco milicionáři byli bledí, protože jednak stáli v&nbsp;bráně, jednak pořád dělali hlášení, seděli v&nbsp;celách a&nbsp;nemohli dát dohromady ani stav podle jmen, protože některá jména jako Novák a&nbsp;Nový byla tady třikrát a&nbsp;tak, protože pořád museli být ve&nbsp;zbroji, pořád jim padaly pušky a&nbsp;sumky s&nbsp;náboji a&nbsp;přitom pořád gumovali a&nbsp;přepisovali ta&nbsp;hlášení, která jim nakonec udělal každý hoteliér milionář, tak jako by&nbsp;sestavoval jídelní lístek. A&nbsp;protože tady po&nbsp;katolickém učilišti zbyl statek, ve&nbsp;kterém bylo deset krav a&nbsp;příděl z&nbsp;těch vemen nestačil na&nbsp;ranní kávu, tady se&nbsp;podávala bílá zrnková káva, do&nbsp;které, jak to&nbsp;zavedl pan hoteliér Šroubek, se&nbsp;dávala sklenka rumu, jak se&nbsp;to&nbsp;naučil v&nbsp;Café Sacher ve&nbsp;Vídni, tak továrník na&nbsp;laky a&nbsp;prášková barviva přikoupil pět krav a&nbsp;tak bylo mléka sdostatek, protože někteří nesnášeli bílou kávu a&nbsp;dávali si&nbsp;ráno jen skleničku rumu nebo ten rum pili z&nbsp;hrníčku, takového pucláku, protože ještě jedli v&nbsp;noci, tak aby vytrávili. Taky bylo krásné, když jednou měsíčně přicházely návštěvy rodinných příslušníků… to&nbsp;velitel koupil bílé šňůry na&nbsp;prádlo a&nbsp;natáhnul je&nbsp;kolem pomyslné zdi, a&nbsp;kde nestačila ta&nbsp;šňůra, udělal sám kramflekem čáru, která dělila internované od&nbsp;internátu a&nbsp;světa venku… a&nbsp;tak přicházely manželky a&nbsp;děti s&nbsp;ruksaky a&nbsp;taškami s&nbsp;jídlem a&nbsp;uherskými salámy a&nbsp;konzervami zahraničních firem, a&nbsp;ač jsme se&nbsp;snažili tvářit utrápeně, tím, že&nbsp;jsme byli opálení a&nbsp;dobře živení, kdyby někdo přišel a&nbsp;neznal ty&nbsp;poměry, tak by&nbsp;myslel, že&nbsp;zavření jsou ti, co&nbsp;přišli na&nbsp;návštěvu, a&nbsp;že kriminál je&nbsp;tam venku, protože jak bylo vidět, tu&nbsp;internaci milionářů hůř snášeli příbuzní než milionáři jako takoví. A&nbsp;protože se&nbsp;nedalo všechno sníst, tak jsme se&nbsp;dělili my&nbsp;milionáři s&nbsp;milicionáři, kterým to&nbsp;všechno chutnalo, že&nbsp;vymohli na&nbsp;veliteli, aby návštěvy byly povoleny dvakrát měsíčně, jednou za&nbsp;čtrnáct dní… A&nbsp;tak se&nbsp;stalo, že&nbsp;když nebylo pohromadě třicet až&nbsp;padesát tisíc, tak velitel dovolil, aby odborníci vybírali vzácné knihy z&nbsp;klášterní knihovny, a&nbsp;ty se&nbsp;vozily do&nbsp;Prahy autem do&nbsp;antikvariátu… a&nbsp;pak se&nbsp;přišlo na&nbsp;to, že&nbsp;by&nbsp;se&nbsp;mohlo prodávat ložní prádlo a&nbsp;noční prádlo, a&nbsp;výbavy pro budoucí kněze, u&nbsp;Svatého Jana pod tou skalou, na&nbsp;jejichž stráních jsme se&nbsp;opalovali a&nbsp;po obědě si&nbsp;dávali šlofíky… ale to&nbsp;už&nbsp;bylo skoro zbytečné, protože ti&nbsp;praví milionáři už&nbsp;to&nbsp;věděli dávno, už&nbsp;dávno vybírali ta&nbsp;krásná prostěradla, ty&nbsp;dlouhé košile spací z&nbsp;horských tkalcoven, už&nbsp;dávno odnášeli v&nbsp;kufrech ty&nbsp;krásné ručníky, po&nbsp;celých veletuctech, tady toho bylo v&nbsp;magacínech, protože každý, kdo odtud odcházel, jako budoucí kněz, každý dostal výbavu, kterou nikdo nekontroloval, která nebyla nikým vedena, naopak, která byla milicionářům a&nbsp;milionářům k&nbsp;dispozici, aby v&nbsp;tom sběrném milionářském táboře nevypukla nějaká nakažlivá nemoc, nějaká cholera nebo úplavice či&nbsp;tyfus… a&nbsp;tak se&nbsp;pak stávalo, že&nbsp;dovolenou si&nbsp;brali i&nbsp;milionáři, tak nám důvěřovali a&nbsp;věděli, že&nbsp;neutečeme, a&nbsp;když bychom utekli, tak se&nbsp;nám to&nbsp;stalo dvakrát, tak jsme přivedli milionáře dalšího dobrého známého, aby si&nbsp;odpočinul od&nbsp;rodiny… a&nbsp;tak se&nbsp;milicionáři vysvlékli a&nbsp;převlékli do&nbsp;civilu a&nbsp;uniformy jsme si&nbsp;brali my, milionáři, a&nbsp;hlí­dali jsme sami sebe, to&nbsp;když jsme dostali službu v&nbsp;neděli nebo ze&nbsp;soboty na&nbsp;neděli vachu milionářů, tak jsme se&nbsp;na&nbsp;to&nbsp;všichni těšili, protože to&nbsp;byla groteska, kterou by&nbsp;nevymyslel ani Chaplin, celé odpoledne jsme si&nbsp;hráli na&nbsp;likvidaci tábora milionářů, velitel brány, milionář Tejnora, přestrojený za&nbsp;milicionáře, vyhlásil, že&nbsp;se&nbsp;tábor likviduje, a&nbsp;že milionáři mohou jít domů, ale milionáři zalezli, a&nbsp;tak milionáři přestrojení za&nbsp;milicionáře je&nbsp;přemlouvali, líčili jim, jak je&nbsp;to&nbsp;venku na&nbsp;svobodě krásné, jak tam nebudou trpět a&nbsp;úpět pod knutami milicionářů, ale budou žít svobodný život milionářů, ale milionáři nechtěli o&nbsp;tom ani slyšet, tak milionář Tejnora, přestrojený za&nbsp;milicionáře a&nbsp;velitele ostatních milionářů přestrojených za&nbsp;milicionáře v&nbsp;bráně jako hotovost, nařídil násilnou likvidaci tábora, a&nbsp;vyvlékli jsme z&nbsp;cel milionáře, ty, kteří měli deset a&nbsp;osm milionů a&nbsp;tedy deset a&nbsp;osm let, hledali pak k&nbsp;bráně klíče a&nbsp;nemohli odemknout bránu, tak milionáři ji&nbsp;oběhli a&nbsp;zvenku si&nbsp;odemkli a&nbsp;zase oběhli bránu a&nbsp;stoupli si&nbsp;a&nbsp;všichni jsme se&nbsp;na&nbsp;to&nbsp;dívali a&nbsp;řvali smíchem, jak milionáři, vedení milicionáři, byli vlečeni ven, jak bylo za&nbsp;nimi zamknuto, a&nbsp;milionáři šli až&nbsp;na&nbsp;kopeček, a&nbsp;když se&nbsp;rozhlédli, tak si&nbsp;to&nbsp;rozmysleli a&nbsp;vrátili se&nbsp;a&nbsp;tloukli na&nbsp;bránu kriminálu a&nbsp;vkleče prosili milionáře převlečené za&nbsp;milicionáře, aby jim poskytli azyl… a&nbsp;já jsem se&nbsp;taky smál, ale ve&nbsp;skutečnosti jsem se&nbsp;nesmál, protože ač&nbsp;jsem byl s&nbsp;milionáři, přesto jsem se&nbsp;k&nbsp;nim nedostal, ač&nbsp;jsem spal dokonce s&nbsp;hoteliérem panem Šroubkem. Byl ke&nbsp;mně tak cizí, dokonce jsem mu&nbsp;nesměl podat ani upadlou lžíci, zvedl jsem ji, držel jsem ji, tak jsem stál v&nbsp;té naší kantýně s&nbsp;napřaženým příborem, tak jako před léty se&nbsp;skleničkou, se&nbsp;kterou si&nbsp;se&nbsp;mnou nikdo nechtěl tenkrát přiťuknout, a&nbsp;pan hoteliér si&nbsp;šel pro rezervní lžíci a&nbsp;jedl polévku tou lžičkou, a&nbsp;tu, kterou jsem položil vedle jeho příboru, tu&nbsp;lžíci štítivě odstrčil ubrouskem, až&nbsp;spadla na&nbsp;podlahu, všichni se&nbsp;na&nbsp;to&nbsp;dívali, jak pan hoteliér tu&nbsp;lžíci nohou od&nbsp;sebe odkopl, až&nbsp;zaletěla pod refektářní stůl na&nbsp;kněžská roucha… Já&nbsp;jsem se&nbsp;smál, ale do&nbsp;smíchu mi&nbsp;vůbec nebylo, protože jak jsem začal hovořit o&nbsp;tom svém milionu, o&nbsp;tom svém podniku V&nbsp;Lomu, tak všichni milionáři zmlkali a&nbsp;dívali se&nbsp;jinam, oni neuznávali ten můj milion, ty&nbsp;moje miliony dva, a&nbsp;já jsem pochopil, že&nbsp;mne trpí mezi sebou, ale že&nbsp;jich nejsem hoden, protože milionáři měli ty&nbsp;svoje miliony už&nbsp;dávno, už&nbsp;před touhle válkou, kdežto já&nbsp;jsem byl válečný zbohatlík, kterého mezi sebe přijmout nejen že&nbsp;nechtěli, ale nemohou, protože jsem nebyl štandesmesig, zrovna tak by&nbsp;to&nbsp;asi bylo v&nbsp;tom mém snu, kdyby mne arcivévoda jmenoval a&nbsp;povýšil do&nbsp;šlechtického stavu a&nbsp;udělal baronem, tak tím bych ještě baronem nebyl, protože ostatní šlechta by&nbsp;mne mezi sebe nepřijala, zrovna tak jako mne přátelsky mezi sebe nevzali milionáři a&nbsp;naopak, když jsem byl ještě před rokem venku, tak jsem mohl mít iluzi, že&nbsp;mne mezi sebe jednou vezmou, dokonce jsem byl o&nbsp;tom přesvědčen, že&nbsp;jako majitel restaurace V&nbsp;Lomu se&nbsp;jim rovnám, že&nbsp;mi&nbsp;podávají i&nbsp;ruku, že&nbsp;se&nbsp;mnou přátelsky hovoří, ale to&nbsp;všechno bylo jen tak naoko, jako každý bohatý člověk se&nbsp;snaží získat přízeň vrchního hotelu nebo restaurace, dokonce vrchního prosí, aby dal o&nbsp;jednu sklenku navíc, a&nbsp;takový vrchní si&nbsp;s&nbsp;ním ťuká a&nbsp;pije… avšak kdyby takový bohatý člověk potkal toho svého vrchního na&nbsp;ulici, tak by&nbsp;se&nbsp;s&nbsp;ním nezastavil, nepohovořil, to&nbsp;je&nbsp;jen takový bonton, mít na&nbsp;své straně vrchního, protože s&nbsp;takovým vrchním nebo majitelem hotelu, tak s&nbsp;takovým člověkem je&nbsp;dobré být zadobře, protože má&nbsp;vliv na&nbsp;to, co&nbsp;se&nbsp;mu&nbsp;přinese k&nbsp;jídlu a&nbsp;pití, jak jej ubytuje, a&nbsp;jak za&nbsp;ťuknutí sklenkou a&nbsp;připití na&nbsp;společné zdraví a&nbsp;prohození pár vlídných slov je&nbsp;vrchní vázán diskrecí, mlčenlivostí… A&nbsp;taky jsem viděl, že&nbsp;ty&nbsp;miliony vznikají a&nbsp;vznikaly tak, jak pan Brandejs pro všechen personál dával dělat bramborové šišky, jak šetřil na&nbsp;maličkostech, jak i&nbsp;tady první viděl a&nbsp;věděl, jak se&nbsp;dostat na&nbsp;ty&nbsp;krásné ručníky a&nbsp;prostěradla, jak je&nbsp;dovedl pronést v&nbsp;kufru branou a&nbsp;odlifrovat domů, ne&nbsp;že&nbsp;by&nbsp;je&nbsp;potřebovali, ale že&nbsp;mu&nbsp;jeho milionářský duch nedovoloval, aby nechal ladem ležet možnost, která se&nbsp;mu&nbsp;nabízela, nebo aby se&nbsp;trénoval v&nbsp;tom, jak zadarmo získat ty&nbsp;krásné věci z&nbsp;výbavy pro budoucí kněze. Já&nbsp;jsem tady měl na&nbsp;starosti holuby, zůstalo tady dvě stě párů poštovních holubů. Velitel určil, abych těm holubům čistil holubník, abych jim dával vodu a&nbsp;zadinu… Každý den jsem jel po&nbsp;obědě s&nbsp;vozíčkem pro část zbytků do&nbsp;kuchyní… A&nbsp;taky jsem skoro zapomenul říci, jak velitel byl tak přejedený masa, že&nbsp;se&nbsp;mu&nbsp;zastesklo po&nbsp;bramborových plackách, a&nbsp;pak zase po&nbsp;lívancích se&nbsp;švestkovými povidly a&nbsp;strouhaným sýrem a&nbsp;politých kyselou smetanou. A&nbsp;milionář krejčí Bárta zrovna měl návštěvu a&nbsp;tak navrhl veliteli, že&nbsp;jeho manželka je&nbsp;ze&nbsp;selského, tak aby tam byla na&nbsp;tyhle moučníky jako kuchařka… a&nbsp;tak se&nbsp;tady objevila první ženská, a&nbsp;že jsme byli přejedeni masem, tak ještě tři manželky přišly do&nbsp;kriminálu, tři milionářky a&nbsp;paní Bártová jako hlavní moučníkářka, a&nbsp;od té&nbsp;doby, kdy byli propuštěni milionáři, kteří dokázali, že&nbsp;mají rakouskou a&nbsp;francouzskou příslušnost, a&nbsp;bylo deset cel volných, tak přišli milionáři na&nbsp;to, že&nbsp;by&nbsp;se&nbsp;mohly ty&nbsp;cely pronajímat pro manželky, které by&nbsp;mohly jednou týdně jezdit za&nbsp;milionáři na&nbsp;návštěvu, protože není humánní, když je&nbsp;někdo ženatý, aby mu&nbsp;byla odepírána zákonná žena. A&nbsp;tak se&nbsp;tady střídaly po&nbsp;deseti krásné ženy, dokonce jsem pak zjistil, že&nbsp;to&nbsp;nebyly manželky, ale že&nbsp;to&nbsp;byly ženské z&nbsp;bývalých barů, sám jsem poznal dvě klientky, už&nbsp;v&nbsp;letech, ale pořád krásné, krasavice, které chodily do&nbsp;hotelu Paříž na&nbsp;vizitaci, když byl čtvrtek a&nbsp;když přišli burziáni… ale já&nbsp;jsem si&nbsp;oblíbil ty&nbsp;moje holuby, těch dvě stě párů holubů, kteří byli tak přesní, že&nbsp;přesně ve&nbsp;dvě hodiny seděli na&nbsp;hřebenu klášterní budovy, odkud bylo vidět rovnou do&nbsp;kuchyní a&nbsp;odkud jsem vyjížděl s&nbsp;vozíkem a&nbsp;na tom vozíku byly dva pytle zadiny a&nbsp;kastroly s&nbsp;bramborami a&nbsp;zbytky zeleniny a&nbsp;tak, a&nbsp;já, který jsem obsluhoval habešského císaře, jsem krmil holuby, které nikdo krmit nechtěl, ta&nbsp;práce nebyla pro milionářské ručičky, tak já&nbsp;jsem musel vyjíždět přesně, když tloukly dvě hodiny, a&nbsp;kdyby netloukly a&nbsp;bylo slunce, tak přesně tak, jak ukazovaly sluneční hodiny na&nbsp;zdi kostela, a&nbsp;jak jsem vyjel, tak všech čtyři sta holubů se&nbsp;spustilo ze&nbsp;střechy a&nbsp;letělo mi&nbsp;vstříc, takový stín letěl s&nbsp;nimi a&nbsp;šustění peří a&nbsp;křídel, jako by&nbsp;se&nbsp;sypala z&nbsp;pytle mouka nebo sůl, a&nbsp;ti holubi si&nbsp;posedali na&nbsp;ten vozík, a&nbsp;kteří se&nbsp;tam nevešli, tak se&nbsp;mi&nbsp;posadili po&nbsp;ramenou a&nbsp;vzduchem letěli a&nbsp;tloukli křídly kolem mých uší, zaclonili mi&nbsp;skoro celý svět, jako bych byl v&nbsp;ohromně vlečce, táhnoucí se&nbsp;za&nbsp;mnou a&nbsp;přede mnou, a&nbsp;já jsem ukrytý docela v&nbsp;té vlečce z&nbsp;pohybujících se&nbsp;křídel a&nbsp;osmi set jako borůvky krásných očí, a&nbsp;táhnul jsem to&nbsp;všechno, musel jsem vzít ojku oběma rukama, milionáři se&nbsp;mohli potrhat smíchy, když mne viděli zasypaného v&nbsp;holoubcích, až&nbsp;jsem to&nbsp;dotáhl na&nbsp;dvoreček, kde se&nbsp;dali do&nbsp;toho jídla a&nbsp;tak dlouho zobali, až&nbsp;ty&nbsp;dva pytle byly prázdné a&nbsp;kastroly jako vymetené, to&nbsp;jednou jsem se&nbsp;zpozdil, velitel ochutnával italskou polévku s&nbsp;parmazánem, a&nbsp;já jsem čekal na&nbsp;kastrol a&nbsp;slyšel jsem, jak bijí dvě hodiny, a&nbsp;než jsem se&nbsp;nadál, otevřeným oknem vletěli do&nbsp;kuchyně holubi, všech těch čtyři sta holubů, obklopili všechny přítomné, vyrazili lžíci veliteli internačního tábora, a&nbsp;tak jsem honem vyběhl, a&nbsp;na zápraží mne holubi tak obsy­pali a&nbsp;tak mne něžnými zobáčky klovali, zacláněl jsem si&nbsp;rukama obličej a&nbsp;hlavu a&nbsp;utíkal jsem, ale holubi letěli za&nbsp;mnou a&nbsp;tak jsem klopýtnul a&nbsp;holubi kolem mne lítali a&nbsp;posadili se&nbsp;na&nbsp;mne, posadil jsem se&nbsp;a&nbsp;viděl jsem sám sebe, jak jsem obklopen holoubky, kteří se&nbsp;ke&nbsp;mně lísali, a&nbsp;já jsem byl pro ně&nbsp;životadárný bůh, a&nbsp;to jsem se&nbsp;podíval nazpátek do&nbsp;svého života a&nbsp;viděl jsem teď sebe sama, jak jsem obklopen posly božími, holoubky a&nbsp;holubicemi, jako bych byl nějaký svatý, jako bych byl vyvolencem nebes, a&nbsp;zatímco se&nbsp;mi&nbsp;smáli, slyšel jsem smích a&nbsp;křik a&nbsp;poznámky, já&nbsp;jsem byl zasažen holubím poselstvím, a&nbsp;věřil jsem teď na&nbsp;to, že&nbsp;neuvěřitelné se&nbsp;zase stalo skutkem, a&nbsp;že kdybych měl deset milionů a&nbsp;tři hotely, tak tohleto lísání a&nbsp;líbání zobáčky holubů a&nbsp;holubic, to&nbsp;že&nbsp;je&nbsp;posláno ze&nbsp;samých nebes, kterým se&nbsp;asi ve&nbsp;mně tak zalíbilo, tak jak jsem to&nbsp;viděl na&nbsp;oltářních obrazech a&nbsp;na výjevech, zdobících křížovou cestu, kterou jsme chodívali do&nbsp;svých cel. Jenže já&nbsp;jsem nic neviděl, nic neslyšel, jen jsem chtěl být tím, kým jsem nikdy nemohl být, milionářem, i&nbsp;když jsem měl miliony dva, mnohonásobným milionářem jsem se&nbsp;stal teď, když jsem viděl poprvně, že&nbsp;ti&nbsp;holoubci jsou mí&nbsp;přátelé, že&nbsp;jsou podobenstvím poselství, které na&nbsp;mne ještě čeká, že&nbsp;se&nbsp;teďka stalo to, co&nbsp;se&nbsp;stalo Saulovi, když spadl z&nbsp;koně a&nbsp;zjevil se&nbsp;mu&nbsp;Bůh… a&nbsp;když jsem rozhrnul tlukot osmi set křídel a&nbsp;vystoupil z&nbsp;pohybujícího se&nbsp;peří, jako z&nbsp;větviček smuteční vrby, běžel jsem, vytáhl jsem vozík se&nbsp;dvěma pytli zadiny a&nbsp;kastroly se&nbsp;zbytky zeleniny, holoubci zase na&nbsp;mne posedali, a&nbsp;já v&nbsp;mračnu holoubků s&nbsp;tlukoucími křídly zvolna jsem táhl vůz ke&nbsp;dvorečku a&nbsp;dostal jsem tou cestou ještě jedno vidění, zjevil se&nbsp;mi&nbsp;Zdeněk, ne&nbsp;jako politický funkcionář, ale jako vrchní číšník tenkrát v&nbsp;hotelu Tichota, jak jsme jednou o&nbsp;volném dni si&nbsp;vyšli na&nbsp;procházku a&nbsp;jak v&nbsp;březovém hájku jsme viděli, jak s&nbsp;píšťalkou tam běhal rychle mezi stromy mužíček, pískal, ukazoval rukou, odstrkával od&nbsp;sebe stromy a&nbsp;křičel na&nbsp;ně, co&nbsp;zase máte? Pane Říha, ještě jednou a&nbsp;půjdete z&nbsp;hřiště ven! A&nbsp;zase běhal sem a&nbsp;tam mezi stromy a&nbsp;Zdeněk se&nbsp;bavil a&nbsp;já jsem pořád nechápal, a&nbsp;pak mi&nbsp;to&nbsp;Zdeněk večer řekl, že&nbsp;je&nbsp;to&nbsp;fotbalový soudce pan Šíba, nikdo nechtěl tenkrát pískat Sparta–Slávie, že&nbsp;každou chvíli někoho inzultovali, tak když to&nbsp;nikdo nechtěl, řekl pan Šíba, že&nbsp;to&nbsp;bude pískat on… a&nbsp;trénoval se&nbsp;v&nbsp;lesíku mezi břízami, běhal a&nbsp;vnášel do&nbsp;břízek zmatek, a&nbsp;káral a&nbsp;hrozil vyloučením Burgrovi a&nbsp;Brainovi, nejvíc ale křičel na&nbsp;pana Říhu, že&nbsp;ještě jednou a&nbsp;že půjde z&nbsp;hřiště ven… a&nbsp;to odpoledne Zdeněk z&nbsp;blázince pro lehké diskordanty si&nbsp;vzal na&nbsp;zájezd plný autobus bláznů, kteří měli vycházku do&nbsp;vesničky, protože bylo posvícení, a&nbsp;tak v&nbsp;proužkovaných šatech a&nbsp;tvrďácích mohli jezdit na&nbsp;kolotoči a&nbsp;houpat se&nbsp;na&nbsp;houpačkách a&nbsp;Zdeněk je&nbsp;odvezl, když jim koupil v&nbsp;hostinci sud piva i&nbsp;s&nbsp;pípou a&nbsp;vypůjčenými půllitry, odvezl je&nbsp;do&nbsp;březového hájíčku, a&nbsp;tak načnuli ten sud a&nbsp;pili, a&nbsp;pan Šíba pobíhal mezi břízkami a&nbsp;hvízdal, a&nbsp;blázni se&nbsp;dívali a&nbsp;pak pochopili, fandili a&nbsp;křičeli a&nbsp;volali všechna ta&nbsp;slavná jména Sparty a&nbsp;Slávie, dokonce viděli, jak Braine kopl Pláničku do&nbsp;hlavy, a&nbsp;trvali, až&nbsp;vyloučil toho Braineho… a&nbsp;nakonec, když už&nbsp;pan soudce Šíba od&nbsp;sebe třikrát odstrčil Říhu a&nbsp;třikrát jej napomenul, nezbylo, než aby hráče pro surovou hru na&nbsp;Jezberu vyloučil, a&nbsp;blázni křičeli, a&nbsp;když dopíjeli ten sud piva, nejen oni, ale i&nbsp;já jsem místo břízek viděl pobíhat sešívané i&nbsp;rudé dresy, všechno v&nbsp;tak ostrém tempu, jak soudce, maličký pan Šíba pískal… kterého nakonec vynesli blázni na&nbsp;ramenou ze&nbsp;hřiště pro tak krásný soudcovský fotbal… Za&nbsp;měsíc mi&nbsp;Zdeněk ukázal referát o&nbsp;soudci panu Šíbovi, který vyloučil Braineho a&nbsp;Říhu, a&nbsp;tak svou energickou píšťalkou zachránil zápas…</span></p>
        <p class="chunk" data-nb-ref-number="4" id="chunk4" data-nb-words="1754" data-nb-chars="9937"><span class="idea" data-nb-ref-number="4" id="idea4" data-nb-words="1754" data-nb-chars="9937">A&nbsp;tak zvolna neuvěřitelné se&nbsp;stávalo skutkem, kruh se&nbsp;začínal uzavírat, já&nbsp;jsem se&nbsp;začal vracet do&nbsp;doby svého dětství, svého jinošství, zase jsem byl pikolíkem, tak jak jsem se&nbsp;vzdaloval, tak jsem se&nbsp;navracel. Ještě několikrát jsem stanul tváří v&nbsp;tvář sám sobě, ale ne&nbsp;tak, že&nbsp;bych tomu chtěl, ale událostmi jsem byl donucen vidět svůj život, tak jako jsem s&nbsp;babičkou očekával v&nbsp;jejím pokojíku u&nbsp;otevřeného okna nad okny toalet Karlových lázní, odkud každý čtvrtek a&nbsp;pátek vyhazovali obchodní cestující špinavé prádlo, které někdy na&nbsp;černém pozadí večera se&nbsp;rozpřažilo jako ukřižované bílé košile, někdy spodky, ale pak padly dolů, na&nbsp;obrovské mlýnské kolo, odkud babička je&nbsp;vytahovala hákem, aby je&nbsp;pak vyprala, vyspravila a&nbsp;prodávala dělníkům na&nbsp;stavbě. V&nbsp;tom internátě milionářů jsme dostali zprávy, že&nbsp;jsme tady poslední týden, že&nbsp;budeme dáni do&nbsp;práce, a&nbsp;ti nejstarší že&nbsp;půjdou domů. A&nbsp;tak jsme si&nbsp;udělali poslední večeři, museli jsme sehnat co&nbsp;nejvíc peněz, tak jsem dostal dovolenou a&nbsp;s&nbsp;továrníkem na&nbsp;umělé chrupy jsme se&nbsp;vydali do&nbsp;jeho chaty, kde měl schované peníze… To&nbsp;byl taky můj neuvěřitelný zážitek, dora­zili jsme do&nbsp;té&nbsp;jeho chaty až&nbsp;v&nbsp;noci, přistavili žebřík a&nbsp;zvedli dveře ve&nbsp;stropu, ve&nbsp;světle baterky, továrník už&nbsp;zapomenul, ve&nbsp;kterém kufru nechal těch sto tisíc, tak já&nbsp;jsem otevíral první kufříky, všechny byly stejné, a&nbsp;když jsem otevřel veliký poslední kufr a&nbsp;posvítil do&nbsp;jeho útrob, zhrozil jsem se, i&nbsp;když jsem mohl očekávat něco podobného u&nbsp;továrníka na&nbsp;umělé chrupy, v&nbsp;tom kufru byly samé umělé zuby a&nbsp;dásně, všechno bylo v&nbsp;tom množství děsné, samá ta&nbsp;růžová patra s&nbsp;bílými zuby, stovky umělých chrupů, a&nbsp;tak jak jsem stál na&nbsp;žebříku, polekal jsem se, jak masožravé rostliny vypadaly ty&nbsp;zuby stisknuté a&nbsp;pevně zaťaté, některé pootevřené, jiné rozevřené, jako by&nbsp;ten umělý chrup zíval, až&nbsp;se&nbsp;vyvracel z&nbsp;pantů, a&nbsp;já jsem padal naznak, a&nbsp;na sebe jsem nejdřív vysypal, a&nbsp;pak jsem ucítil na&nbsp;rukách a&nbsp;na obličeji ty&nbsp;studené polibky zubů, skácel jsem se&nbsp;docela, vypadla mi&nbsp;svítilna, padl jsem na&nbsp;podlahu a&nbsp;na mne se&nbsp;stále sypaly ty&nbsp;zuby, ležel jsem zasypaný, plná prsa umělých chrupů, a&nbsp;dostal jsem z&nbsp;toho takovou husí kůži, že&nbsp;jsem nemohl ani křičet… a&nbsp;přece jsem se&nbsp;otočil na&nbsp;břicho, a&nbsp;pak najednou jsem tak narychlo po&nbsp;čtyřech vyběhl z&nbsp;těch zubů, jako nějaké zvíře, jako nějaký pavouk… a&nbsp;na dně toho kufru byly ty&nbsp;tisíce, a&nbsp;továrník sbíral pečlivě všechny ty&nbsp;zuby, smetal je&nbsp;na&nbsp;lopatku a&nbsp;dával do&nbsp;kufru, a&nbsp;pak převázal ten kufr provazem a&nbsp;vytáhl jej zase tam, odkud se&nbsp;otevřel… a&nbsp;zamkli jsme tu&nbsp;půdu a&nbsp;zase jsme se&nbsp;mlčky vraceli na&nbsp;nádraží. Ta&nbsp;naše poslední večeře byla skoro zrovna taková, jako bývaly svatební hostiny v&nbsp;hotelu Paříž, já&nbsp;jsem se&nbsp;stavil ve&nbsp;svém pražském pokoji pro nový frak, a&nbsp;hlavně jsem si&nbsp;vzal ten řád, co&nbsp;jsem dostal od&nbsp;habešského císaře, a&nbsp;tu šerpu přes prsa, koupili jsme květiny a&nbsp;několik kytic asparágusových větviček na&nbsp;výzdobu tabule a&nbsp;celé dopoledne pan hoteliér Šroubek a&nbsp;pan Brandejs zdobili stoly v&nbsp;kněžské kantýně, pan Brandejs litoval, že&nbsp;nemůže dodat ty&nbsp;zlaté příbory, a&nbsp;taky jsme pozvali všechny milicionáře a&nbsp;i velitele našeho lágru, to&nbsp;byl takový dobrý tatík, včera nás potkal u&nbsp;vesnice večer, a&nbsp;když se&nbsp;nás zeptal, kam jdeme, řekl pan Brandejs, pojďte, pane veliteli, s&nbsp;námi, jdeme si&nbsp;zatancovat, ale on&nbsp;nešel, jen vrtěl hlavou a&nbsp;vzdaloval se&nbsp;s&nbsp;puškou, kterou nesl tak jako rybářské pruty, děsně mu&nbsp;vadil ten vojenský kvér, tak se&nbsp;k&nbsp;němu nehodil, už&nbsp;zase snil o&nbsp;tom, jak zase půjde dělat horníka, jen co&nbsp;předá k&nbsp;likvidaci ten náš milionářský tábor… A&nbsp;já jsem se&nbsp;znovu stal číšníkem, oblékal jsem si&nbsp;frak, ale už&nbsp;jinak, než jsem si&nbsp;jej oblékal dřív, tak nějak jako kostým, už&nbsp;jsem asi byl zase někde jinde, zrovna tak jako jsem si&nbsp;připínal hvězdu na&nbsp;bok fraku a&nbsp;přes prsa jsem si&nbsp;natáhl modrou šerpu, nevytahoval jsem se, ani jsem nezvedal hlavu, abych byl o&nbsp;pár centimetrů vyšší, bylo mi&nbsp;to&nbsp;jedno, ani jsem se&nbsp;nechtěl vyrovnat hoteliérům milionářům, tak nějak jsem povadnul, díval jsem se&nbsp;i&nbsp;na tu&nbsp;hostinu už&nbsp;z&nbsp;druhé strany, nosil jsem jídla bez zájmu, i&nbsp;když se&nbsp;mnou na&nbsp;place byl pan hoteliér Šroubek a&nbsp;pan Brandejs, taky ve&nbsp;fracích, a&nbsp;když jsem si&nbsp;vzpomenul na&nbsp;svůj hotel V&nbsp;Lomu, nepřišlo mi&nbsp;to&nbsp;líto, že&nbsp;už&nbsp;není můj, jak jsem dostal vyrozumění, ona to&nbsp;vůbec byla smutná večeře, všichni byli smutní a&nbsp;důstojní jako při skutečné poslední večeři, tak jako jsem to&nbsp;viděl na&nbsp;obrázcích a&nbsp;i tady, v&nbsp;refektáři byl takový obraz přes celou stěnu, jedli jsme salpiconi jako předkrm a&nbsp;pili jsme k&nbsp;tomu jihomoravské bílé, a&nbsp;zvolna, nejdřív jen já, pak i&nbsp;ostatní zvedali oči k&nbsp;tomu obrazu poslední večeře, a&nbsp;čím dál víc jsme se&nbsp;začali podobat těm apoštolům, tak jak jsme při pečení à&nbsp;la Stroganoff začali být melancholičtí, taková svatba v&nbsp;Káni Galilejské z&nbsp;té naší hostiny začala být, čím víc milionáři pili, tím víc jako by&nbsp;střízlivěli, při kávě a&nbsp;koňaku bylo ticho, milicionáři, kteří měli svůj stůl, byl to&nbsp;stůl, u&nbsp;kterého jídávali učitelé a&nbsp;profesoři kněžského učiliště, i&nbsp;ti začali být smutní, protože věděli, že&nbsp;se&nbsp;do&nbsp;půlnoci vidíme naposledy, a&nbsp;že to&nbsp;byl i&nbsp;pro ně&nbsp;krásný čas, přáli si&nbsp;někteří, abychom tak byli až&nbsp;do&nbsp;samé věčnosti… a&nbsp;tu najednou z&nbsp;kláštera, kde nechali z&nbsp;třiceti mnichů jen jednoho kulhavého frátera, se&nbsp;ozval zvon svolávající na&nbsp;půlnoční mši, ten kulhavý fráter ji&nbsp;sloužil pro katolické milionáře, bylo jich v&nbsp;té kapli jen několik, už&nbsp;měli spakované svoje kufříky a&nbsp;tlumoky, ale zničehonic ten kulhavý fráter, jak kalichem žehnal věřícím, zničehonic odložil ten kalich, zvedl ruku a&nbsp;varhany se&nbsp;rozehřměly a&nbsp;fráter začal zpívat Svatý Václave, vévodo české země… až&nbsp;do&nbsp;refektáře pronikal jeho hlas a&nbsp;hřmění varhan, vzhlédli jsme všichni na&nbsp;obraz Poslední večeře Páně a&nbsp;katolíci nekatolíci, tak nějak to&nbsp;všechno ladilo s&nbsp;naší smutnou a&nbsp;tesknou náladou, zvedali jsme se, jeden po&nbsp;druhém, pak celé skupiny… běželi jsme přes dvůr a&nbsp;otevřenými vraty a&nbsp;do žlutého světla svící jsme vbíhali do&nbsp;kaple a&nbsp;ne poklekali, ale padali na&nbsp;kolena, ne&nbsp;padali, byli jsme sráženi něčím, co&nbsp;bylo silnější, než jsme byli my, milionáři, bylo to&nbsp;něco silnějšího v&nbsp;nás, než byly peníze, něco, co&nbsp;se&nbsp;tady vznáší a&nbsp;čeká už&nbsp;tisíce let… nedej zahynouti nám ni&nbsp;budoucím… jsme zpívali a&nbsp;klečeli, někteří padali na&nbsp;tvář, klečel jsem a&nbsp;viděl jsem ty&nbsp;tváře, byli to&nbsp;docela jinačí lidé, už&nbsp;bych je&nbsp;nepoznal, nebyl ani v&nbsp;jednom obličeji rys milionu, ale všechny ty&nbsp;tváře jako by&nbsp;byly ožehnuté něčím vyšším a&nbsp;krásnějším, tím nejkrásnějším, co&nbsp;asi člověk má… a&nbsp;ten kulhavý fráter taky jako by&nbsp;ne&nbsp;kulhal, to&nbsp;kulhání bylo, jako by&nbsp;s&nbsp;sebou vlekl těžká křídla, vypadal v&nbsp;té bílé kutně jako anděl kulhající pod tíhou olověných perutí… tak ten fráter, když jsme tak klečeli a&nbsp;vrhali se&nbsp;na&nbsp;tváře… zvedl kalich a&nbsp;žehnal jím nám, a&nbsp;když nás požehnal, prošel mezi klečícími s&nbsp;tím zlatým kalichem a&nbsp;kráčel přes dvůr a&nbsp;v&nbsp;tom temnu jeho kutna svítila, jako fosforem svítily šaty toho artisty, který dělal sklopku a&nbsp;řítil se&nbsp;po&nbsp;rolně ze&nbsp;skály do&nbsp;jezera v&nbsp;lomu, aby jej voda pozřela, jako pozřel ten fráter hostii, když nám jí&nbsp;nejdřív požehnal… A&nbsp;pak hodiny začaly tlouct dvanáct, a&nbsp;začali jsme se&nbsp;loučit, procházeli jsme otevřenou branou, milicionáři a&nbsp;jejich velitel nám podávali ruku, každému srdečně potřásali rukama, všichni to&nbsp;byli nějací horníci z&nbsp;Kladenska, a&nbsp;my jsme mizeli do&nbsp;tmy a&nbsp;kráčeli jsme na&nbsp;nádraží, protože internát byl rozpuštěn a&nbsp;my vyzváni, abychom odešli do&nbsp;svých domovů, jedno, jestli jsme měli deset let nebo pouze dva, zdali jsme měli deset milionů nebo jenom ty&nbsp;miliony dva… celou cestu jsem myslel na&nbsp;těch dvě stě párů holubů, jak ve&nbsp;dvě hodiny budou čekat a&nbsp;já nepojedu. A&nbsp;tak jsem jel s&nbsp;hlavou plnou holubů domů, ale ne&nbsp;do&nbsp;Prahy, ale do&nbsp;Lomu, stoupal jsem pěšinkou, za&nbsp;lesem jsem už&nbsp;měl vidět osvětlený hotel, ale byla tam tma… Když jsem přišel k&nbsp;sochám a&nbsp;mlýnům na&nbsp;kámen, ani jsem se&nbsp;nepolekal, Lom byl zavřený, vjezdní brány byly zavřené, nová, z&nbsp;prken sbitá vrata zamčená velikým visacím zámkem. Obešel jsem plot a&nbsp;přes kopeček kvetoucích vřesů jsem se&nbsp;svezl do&nbsp;srdce lomu. Všude byl nepořádek, židle umazané, překocené… vzal jsem za&nbsp;kliku od&nbsp;kovárny, bylo otevřeno. Po&nbsp;restauraci už&nbsp;ani stopy, všechno asi bylo někam jinam odvezeno, jen ve&nbsp;výhni ještě doutnal oheň, kuchyňské náčiní bylo pryč, a&nbsp;místo něj bylo jen pár obyčejných hrnků na&nbsp;kávu… skoro s&nbsp;rozkoší jsem každým krokem zaznamenával, že&nbsp;tenhle krásný Lom, za&nbsp;který mi&nbsp;Steinbeck sám chtěl vyplatit šek na&nbsp;padesát, na&nbsp;šedesát, na&nbsp;osmdesát tisíc dolarů, ale já&nbsp;jsem to&nbsp;neudělal a&nbsp;udělal jsem dobře, zrovna tak jako dobře a&nbsp;dobré je, že&nbsp;když tady nemohu být jako hoteliér, tak ať&nbsp;jde se&nbsp;mnou i&nbsp;ten hotel, ze&nbsp;kterého udělali asi nějaké koupaliště, protože místo utěrek visely ručníky a&nbsp;na drátě zavěšeném od&nbsp;rohu k&nbsp;rohu visely plavky… Akorát to, co&nbsp;tady nebylo a&nbsp;co jsem shledal krásné, byla u&nbsp;stropu zavěšená ve&nbsp;vodorovné poloze nahá socha ženské figuríny z&nbsp;výkladní skříně nějakého konfekčního domu… Prošel jsem chodbou, koberce byly pryč, u&nbsp;každých dveří skleněné lustříky taky pryč. Vzal jsem za&nbsp;kliku, bylo otevřeno, nahlédl jsem, rozsvítil, ale pokojík byl prázdný, a&nbsp;já jsem trnul, že&nbsp;to&nbsp;tam bude tak, jak jsem to&nbsp;opustil, a&nbsp;tak to&nbsp;bylo dobré, že&nbsp;se&nbsp;mnou zmizel vlastně celý Lom a&nbsp;nikdo už&nbsp;nebude mít sílu jej udělat tak, jak jsem to&nbsp;udělal já, všichni, kdo to&nbsp;tady viděli, ze&nbsp;vzpomínky, když se&nbsp;jim zachce, nebo pod dojmem chvil si&nbsp;mohou vzpomenout na&nbsp;to, jak to&nbsp;tady bylo, mohou do&nbsp;svého snění umístit svůj Lom a&nbsp;podle svého uvážení v&nbsp;tom snu se&nbsp;setkat s&nbsp;nejkrásnějšími dívkami v&nbsp;tom mém hotelu, nebo každý můj bývalý návštěvník ve&nbsp;svém snění může sjet tou rolnou z&nbsp;výše sedmdesáti metrů a&nbsp;uprostřed nad jezerem se&nbsp;pustit, chvíli se&nbsp;tam zdržet, a&nbsp;pak po&nbsp;hlavě letět do&nbsp;hladiny, nebo co&nbsp;je&nbsp;dovoleno v&nbsp;každém snění, pustit se&nbsp;a&nbsp;zůstat zavěšený ve&nbsp;vzduchu nad jezerem a&nbsp;rozhlížet se&nbsp;jako pták třepotající křídly, tak jako to&nbsp;umí skřivánek, držící se&nbsp;jen na&nbsp;vánku, a&nbsp;pak se&nbsp;třeba vrátit, jako v&nbsp;obráceném filmu nazpátek na&nbsp;ústí skály, tam, odkud drže se&nbsp;za&nbsp;ruce a&nbsp;tyčku před chvílí sjel do&nbsp;propasti za&nbsp;zrcadlem hladiny na&nbsp;dně…</span></p>
        <p class="chunk" data-nb-ref-number="5" id="chunk5" data-nb-words="2805" data-nb-chars="15702"><span class="idea" data-nb-ref-number="5" id="idea5" data-nb-words="2805" data-nb-chars="15702">A&nbsp;tak jsem spokojený odejel, a&nbsp;když jsem přijel do&nbsp;Prahy, tak jsem tam měl zprávu, abych si&nbsp;vybral: buďto abych nastoupil trest a&nbsp;hlásil se&nbsp;na&nbsp;Pankráci, nebo abych si&nbsp;vybral brigádu lesní podle uvážení a&nbsp;gusta, ale jen s&nbsp;tou podmínkou, že&nbsp;to&nbsp;musí být v&nbsp;pohraničí. Odpoledne jsem šel na&nbsp;úřad a&nbsp;první brigádu, kterou mi&nbsp;nabídli, jsem vzal a&nbsp;byl jsem šťasten a&nbsp;moje štěstí se&nbsp;zvětšilo, když jsem zjistil, že&nbsp;jsem někde ztratil podpatek, prošoupal jsem ten kousek kůže, pod kterým jsem měl schované poslední dvě známky, poslední veliké peníze, které mi&nbsp;zbyly po&nbsp;mé&nbsp;ženě Líze, která ty&nbsp;známky přivezla z&nbsp;Lemberku, ze&nbsp;Lvova, po&nbsp;vypálení ghetta a&nbsp;lidvidaci Židů. Když jsem procházel Prahou, už&nbsp;jsem neměl ani kravatu, už&nbsp;jsem nechtěl být ani o&nbsp;kousek větší, už&nbsp;jsem si&nbsp;nevybíral z&nbsp;hotelů, které jsem míjel na&nbsp;Příkopech a&nbsp;na Václaváku, které bych si&nbsp;koupil. Dokonce jsem byl škodolibě sám na&nbsp;sobě rád, že&nbsp;moje cesta dopředu je&nbsp;už&nbsp;teď jen cestou mojí, už&nbsp;se&nbsp;nebudu muset klanět a&nbsp;říkat a&nbsp;dávat pozor na&nbsp;dobrý den a&nbsp;dobré odpoledne a&nbsp;dobrý večer a&nbsp;rukulíbám, už&nbsp;jsem nemusel dávat pozor na&nbsp;personál, a&nbsp;když jsem byl personálem, tak aby mne šéf neviděl, že&nbsp;jsem se&nbsp;posadil, že&nbsp;jsem si&nbsp;zapálil cigaretu, že&nbsp;jsem si&nbsp;vzal kousek vařeného masa, už&nbsp;jsem se&nbsp;jen těšil, že&nbsp;zítra odjíždím někam daleko, daleko od&nbsp;lidí, že&nbsp;tam lidé sice budou, ale že&nbsp;tam bude taky to, nač jsem věříval jako všichni zaměstnanci pracující ve&nbsp;světle žárovek, že&nbsp;jednou se&nbsp;vydám do&nbsp;přírody, že&nbsp;jednou, až&nbsp;budu v&nbsp;penzi, tak se&nbsp;podívám, jak vypadá les a&nbsp;jak vypadá slunce, které celý den a&nbsp;celý život svítí mi&nbsp;do&nbsp;tváře tak, že&nbsp;si&nbsp;před ním musím krýt obličej kloboukem nebo stínem… miloval jsem, když jsem byl číšníkem, všechny ty&nbsp;vrátné a&nbsp;všechny ty&nbsp;domovníky a&nbsp;topiče ústředních topení, kteří aspoň jednou za&nbsp;den vyběhli před barák a&nbsp;tak vyvrátili hlavu a&nbsp;dívali se&nbsp;z&nbsp;příkopu pražských ulic na&nbsp;pruh nebe, na&nbsp;mračna, na&nbsp;to, jaký je&nbsp;vůbec čas podle přírody a&nbsp;ne podle hodin. A&nbsp;neuvěřitelné, které se&nbsp;stávalo skutkem, mne neopustilo, a&nbsp;já jsem v&nbsp;to neuvěřitelno věřil, v&nbsp;překvapující to&nbsp;překvapení, v&nbsp;ten úžas, to&nbsp;byla ta&nbsp;moje hvězda, která mne prováděla životem snad jen proto, aby sama sobě dokázala, že&nbsp;pořád na&nbsp;ni&nbsp;někde něco překvapujícího čeká, a&nbsp;já, maje odlesk té&nbsp;hvězdy pořád před očima, jsem v&nbsp;ni čím dál víc věřil, čím dál víc proto, že&nbsp;tak jak mne vynesla až&nbsp;na&nbsp;milionáře, tak teď, když jsem byl sražen z&nbsp;nebes zase dolů, na&nbsp;všechny čtyři, shledal jsem, že&nbsp;ta&nbsp;moje hvězda září víc než jindy, že&nbsp;teprve teď se&nbsp;budu moci podívat do&nbsp;samého jejího srdce, do&nbsp;středu, že&nbsp;moje oči musely tím vším, co&nbsp;jsem zatím zažil, se&nbsp;oslabit natolik, aby mohly víc zažít a&nbsp;snést. Asi abych víc viděl a&nbsp;poznal, musel jsem zeslábnout. Tak to&nbsp;bylo! Protože když jsem přijel na&nbsp;místo, deset kilometrů jsem šel pěšky lesem, daleko za&nbsp;Kraslice, a&nbsp;když už&nbsp;jsem začínal zoufat, tak tam stála rozbitá myslivna, ale já, jak jsem uviděl tu&nbsp;myslivnu, tak jsem myslel, že&nbsp;se&nbsp;radostí zblázním, tak mne ta&nbsp;myslivna dojala, byla to&nbsp;myslivna po&nbsp;Němcích, tak jak si&nbsp;člověk, který rostl ve&nbsp;městě a&nbsp;v&nbsp;městě žil, představoval, jak vypadá myslivna, když se&nbsp;myslivna řekne. A&nbsp;posadil jsem se&nbsp;pod zdivočelé ratolesti révy na&nbsp;lavičku, opíral jsem se&nbsp;o&nbsp;dřevěnou stěnu, slyšel jsem uvnitř myslivny tikající skutečné švarcvaldky, které jsem nikdy neviděl, slyšel jsem jejich dřevěné mechanismy a&nbsp;kolečka a&nbsp;rachot řetězu, řetízku taženého závažími, a&nbsp;díval jsem se&nbsp;průzorem mezi dvěma kopci do&nbsp;krajiny, která ale už&nbsp;byla bez polí, už&nbsp;jak jsem šel, tak jsem odhadem zjistil, kde se&nbsp;pěstovaly brambory, ovsy, kde ještě žita, ale všechno už&nbsp;to&nbsp;bylo zarostlé, zrovna tak jako vesnice, kterými jsem prošel, jako bych prošel Oním světem, jak jsem viděl na&nbsp;rozcestí, že&nbsp;jedna vesnice se&nbsp;tak jmenovala… a&nbsp;všade z&nbsp;rozpadajících se&nbsp;stavení a&nbsp;plotů trčely mohutné zdivočelé větve a&nbsp;ratolesti zrajících rybízů, taky jsem se&nbsp;odvážil a&nbsp;chtěl vstoupit do&nbsp;několika stavení, ale nevešel jsem, všady jsem stanul s&nbsp;posvátnou hrůzou, nemohl jsem překročit práh tam, kde všechno bylo rozštípáno na&nbsp;kousky, nábytek povalen, židle, jako by&nbsp;je&nbsp;někdo dával na&nbsp;lopatky, nasazoval židli dvojitého nelsona… a&nbsp;sekyrou někdo dral do&nbsp;trámů, jinou sekyrou do&nbsp;zamčené truhly… a&nbsp;v&nbsp;jedné vesnici se&nbsp;pásly krávy, to&nbsp;bylo poledne a&nbsp;krávy šly asi domů, tak jsem šel s&nbsp;nimi, a&nbsp;krávy stoupaly stromořadím starých lip, z&nbsp;nich vyčuhovala věž barokního zámku… a&nbsp;když se&nbsp;stromy rozestoupily, přede mnou stál krásný zámek, s&nbsp;kvádříky nakreslenými hřebíkem do&nbsp;syrové malty, asi to&nbsp;byla renesance, jak jsem si&nbsp;myslil, a&nbsp;krávy vešly vyraženými vraty do&nbsp;toho zámku, a&nbsp;já šel za&nbsp;těmi kravami, které snad tak zbloudily nebo co, jsem si&nbsp;říkal, ale ty&nbsp;krávy tam měly chlív… veliký rytířský sál, do&nbsp;kterého vedly široké schody a&nbsp;krávy v&nbsp;prvním patře byly v&nbsp;tom sále, pod křišťálovým lustrem a&nbsp;krásnými výjevy ze&nbsp;života pastýřů, ale všechno malováno, jakože se&nbsp;stalo někde v&nbsp;Řecku, tak ta&nbsp;ženská a&nbsp;mužská tělíčka byla oblečena ne&nbsp;na&nbsp;zdejší počasí, muselo to&nbsp;být někde na&nbsp;jihu Evropy nebo ještě dál, v&nbsp;zaslíbené zemi, protože ty&nbsp;šaty měli na&nbsp;sobě všichni tak, jak to&nbsp;na&nbsp;obrazech nosil Kristus Pán a&nbsp;lidé, kteří s&nbsp;ním tenkrát žili, a&nbsp;taky tam byla mezi okny veliká zrcadla a&nbsp;ty krávy se&nbsp;s&nbsp;chutí a&nbsp;dlouze dívaly na&nbsp;sebe, a&nbsp;já jsem po&nbsp;špičkách vyšel v&nbsp;kravincích po&nbsp;schodech dolů, a&nbsp;taky jsem shledal, že&nbsp;tohle je&nbsp;asi počátek dalšího, kterak neuvěřitelné se&nbsp;stalo skutkem. Taky jsem sám sebe považoval za&nbsp;vyvoleného, viděl jsem, že&nbsp;kdyby tady byl místo mne jiný, tak že&nbsp;by&nbsp;neviděl nic, ale já&nbsp;jsem měl zálibu v&nbsp;tom, co&nbsp;jsem viděl, dokonce jsem se&nbsp;zaradoval, že&nbsp;vidím takovou spoušť, ze&nbsp;které mám hrůzu, to&nbsp;bylo něco, jako každý člověk se&nbsp;bojí zločinu a&nbsp;vyvarovává se&nbsp;neštěstí, ale jak se&nbsp;někde něco stane, tak každý, kdo může, tak jde a&nbsp;dívá se&nbsp;a&nbsp;zírá na&nbsp;sekyru v&nbsp;hlavě, přejetou stařenu pod tramvají, jenže já&nbsp;jsem teď kráčel a&nbsp;neutíkal jsem, tak jako utíkají z&nbsp;místa vidění neštěstí ostatní lidé, já&nbsp;jsem byl rád, že&nbsp;je&nbsp;to&nbsp;tak, dokonce jsem jistil, že&nbsp;toho neštěstí a&nbsp;utrpení a&nbsp;té zrádnosti je&nbsp;na&nbsp;mne málo, že&nbsp;by&nbsp;se&nbsp;toho mohlo nejen na&nbsp;mne, ale i&nbsp;na svět přivalit víc… A&nbsp;tak jsem seděl před myslivnou a&nbsp;pak přišli dva lidé a&nbsp;já jsem viděl, že&nbsp;to&nbsp;jsou jistě ti, kteří tady bydlí, a&nbsp;ti, se&nbsp;kterými tady budu sdílet celý rok a&nbsp;možná víc… řekl jsem, kdo jsem a&nbsp;kam mne poslali, a&nbsp;mužský se&nbsp;šedivými vousky a&nbsp;jedním okem mi&nbsp;řekl, spíš to&nbsp;zabručel, že&nbsp;je&nbsp;profesorem francouzské literatury… a&nbsp;ukázal na&nbsp;hezkou dívku, na&nbsp;které jsem hned poznal, že&nbsp;to&nbsp;je&nbsp;jistě dívka z&nbsp;polepšovny, nebo ta, které stávaly za&nbsp;Prašnou branou, které chodily k&nbsp;nám, když bylo po&nbsp;burze, dokonce z&nbsp;jejích pohybů jsem si&nbsp;představil, jak vypadá nahá, jaké chloupky má&nbsp;jak v&nbsp;podpaží, tak na&nbsp;břichu, dokonce jsem sám sebe překvapil a&nbsp;shledal jsem to&nbsp;jako dobré znamení, že&nbsp;tahle zrzavá dívka ve&nbsp;mně vzbudila po&nbsp;tolika letech touhu ji&nbsp;zvolna vysvlékat, a&nbsp;když ne&nbsp;ve&nbsp;skutečnosti, tedy alespoň očima. A&nbsp;řekla mi, že&nbsp;je&nbsp;tady za&nbsp;trest za&nbsp;to, že&nbsp;ráda v&nbsp;noci tančila a&nbsp;že se&nbsp;jmenuje Marcela a&nbsp;že je&nbsp;vyučená v&nbsp;čokoládovně u&nbsp;Maršnerů, Orionce. A&nbsp;měla mužské kalhoty a&nbsp;ty byly plné smoly a&nbsp;jehličí, ve&nbsp;vlasech měla jehličí, a&nbsp;celá byla zalípaná jehličím… a&nbsp;ten profesor, taky jako ona měl gumové holínky, ze&nbsp;kterých vyčnívala onuce, a&nbsp;taky byl celý zalípaný borovou a&nbsp;smrkovou smolou a&nbsp;oba voněli jako nějaké louče, jako polínka. A&nbsp;vešli do&nbsp;hájovny, a&nbsp;já jsem vešel za&nbsp;nimi a&nbsp;takový bordel jsem neviděl ani v&nbsp;těch rozbitých staveních po&nbsp;Němcích, kde sekyrkami hledal někdo poklad nebo páčil zámky, aby se&nbsp;dostal do&nbsp;skříní a&nbsp;truhel… stůl byl plný špačků a&nbsp;sirek a&nbsp;zrovna tak na&nbsp;podlaze, jako by&nbsp;loktem jen někdo shodil všechno to, co&nbsp;zbylo z&nbsp;odpadků na&nbsp;stole. Profesor mi&nbsp;řekl, že&nbsp;budu spát v&nbsp;prvním patře, a&nbsp;hned mne tam odvedl a&nbsp;otevřel kliku tak, že&nbsp;ji&nbsp;otevřel gumovou podrážkou, nohou. A&nbsp;já jsem byl v&nbsp;krásné jizbě, celé ze&nbsp;dřeva, se&nbsp;dvěma okénky, kolem kterých se&nbsp;lísaly větvičky a&nbsp;úponky vinné révy, a&nbsp;když jsem otevřel dveře, vešel jsem na&nbsp;pavlač, taky dřevěnou, kolem dokola jsem mohl jít, na&nbsp;všechny světové strany jsem viděl, pořád jsa ošleháván větvičkami zdivočelého vína… posadil jsem se&nbsp;na&nbsp;vypáčenou truhlici a&nbsp;složil ruce do&nbsp;klína a&nbsp;chtělo se&nbsp;mi&nbsp;jásat a&nbsp;chtělo se&nbsp;mi&nbsp;něco udělat… otevřel jsem kufřík a&nbsp;na počest toho, co&nbsp;jsem viděl a&nbsp;co na&nbsp;mne čekalo, jsem si&nbsp;připnul tu&nbsp;modrou šerpu a&nbsp;na bok saka jsem si&nbsp;připnul zlacenou hvězdu, a&nbsp;tak jsem sešel do&nbsp;světnice, profesor měl nohy na&nbsp;stole a&nbsp;kouřil, a&nbsp;ta dívka si&nbsp;česala vlasy a&nbsp;naslouchala tomu, co&nbsp;jí&nbsp;ten profesor vyprávěl, oslovoval ji&nbsp;slečno a&nbsp;opakoval to&nbsp;slečno skoro pořád, až&nbsp;z&nbsp;toho, co&nbsp;bylo ukryto ve&nbsp;slově slečno, se&nbsp;celý chvěl, myslil jsem, že&nbsp;jí&nbsp;cosi domlouval… a&nbsp;tak jsem vešel, a&nbsp;protože mi&nbsp;bylo všechno už&nbsp;jedno a&nbsp;tedy všechno drahocenné, prošel jsem se&nbsp;teatrál­ně, se&nbsp;zdviženýma rukama, jako na&nbsp;přehlídce, ukázal jsem se&nbsp;ze&nbsp;všech stran… a&nbsp;pak jsem se&nbsp;posadil a&nbsp;optal jsem se, zda mám jít s&nbsp;nimi odpoledne do&nbsp;práce… a&nbsp;profesor se&nbsp;zasmál, měl krásné oči a&nbsp;řekl, potomstvo zlé, blbé a&nbsp;zločinné… a&nbsp;jako by&nbsp;si&nbsp;nevšiml toho řádu, pravil, že&nbsp;půjdeme za&nbsp;hodinu do&nbsp;práce… a&nbsp;pokračoval v&nbsp;hovoru s&nbsp;tou slečnou, a&nbsp;já jsem se&nbsp;nedivil, že&nbsp;jí&nbsp;říkal francouzská slovíčka, la&nbsp;table, une chaise… maison… a&nbsp;ona to&nbsp;opakovala a&nbsp;dávala přízvuk obráceně a&nbsp;on jí&nbsp;s&nbsp;ohromnou laskavostí říkal, Náno blbá, já&nbsp;odepnu pásek a&nbsp;dám ti&nbsp;přes hubu, ne&nbsp;tou koží, ale tou přazkou… a&nbsp;znovu jí&nbsp;něžně opakoval ta&nbsp;francouzská slovíčka… trpělivě a&nbsp;očima i&nbsp;hlasem jako by&nbsp;ji&nbsp;hladil, tu&nbsp;holku z&nbsp;čokoládovny od&nbsp;Orionky, od&nbsp;firmy Maršner… která asi znovu vyslovovala ta&nbsp;slovíčka špatně, zdálo se&nbsp;mi, že&nbsp;ta&nbsp;Marcela trucuje, že&nbsp;se&nbsp;nechce učit, že&nbsp;to&nbsp;zná, ale že&nbsp;schválně to&nbsp;říká tak, že&nbsp;jí&nbsp;profesor něžně nadává, potomstvo blbé, zlé a&nbsp;zločinné, a&nbsp;když jsem zavíral dveře, řekl pan profesor za&nbsp;mnou, děkuji! A&nbsp;já jsem vstrčil hlavu do&nbsp;veřejí a&nbsp;řekl jsem, obsluhoval jsem habešského císaře… a&nbsp;přejel jsem dlaní modrou šerpu. Museli mi&nbsp;půjčit rezervní gumové holínky, protože tady byla krajina tuze mokrá, ráno bylo tolik rosy, že&nbsp;se&nbsp;trhala jako záclony, v&nbsp;takových růžencích padala na&nbsp;každé stéblo, na&nbsp;každý list, stačilo zavadit o&nbsp;větvičku a&nbsp;rosa kapala jako přetržený náhrdelník. Moje práce hned prvního dne byla ohromná. Vrátili jsme se&nbsp;ke&nbsp;smrku, krásnému smrku, který už&nbsp;byl do&nbsp;polovičky obestlán borovými a&nbsp;smrkovými ratolestmi, a&nbsp;sekali jsme ratolesti další a&nbsp;vrstvili jsme je&nbsp;výš a&nbsp;výš, až&nbsp;pak přišli dva dělníci s&nbsp;ruční pilou, a&nbsp;pan profesor mi&nbsp;řekl, že&nbsp;tohleto není jen takový obyčejný smrk, to&nbsp;je&nbsp;smrk rezonanční, a&nbsp;na důkaz vytáhl z&nbsp;aktovky ladičku, uhodil jí&nbsp;o&nbsp;kmen a&nbsp;nastavil mi&nbsp;ladičku a&nbsp;ta krásně zvučela, a&nbsp;vydávala světlé zvuky plné soustředěných barevných kruhů, a&nbsp;pak mi&nbsp;doporučil, abych položil ucho na&nbsp;ten kmen a&nbsp;naslouchal těm rajským zvukům… a&nbsp;tak jsme stáli, objímali ten smrk, dívka seděla na&nbsp;pařezu a&nbsp;kouřila a&nbsp;tvářila se&nbsp;ne&nbsp;lhostejně, ale jak ji&nbsp;to&nbsp;všechno nudí a&nbsp;čílí, obracela oči k&nbsp;nebi, jako by&nbsp;tam žalovala, s&nbsp;kým se&nbsp;tady na&nbsp;světě musí nudit, a&nbsp;já jsem se&nbsp;svezl, vkleče jsem objímal ten kmen, ve&nbsp;kterém to&nbsp;dunělo víc než v&nbsp;telegrafním sloupu, a&nbsp;potom, když dělníci poklekli, aby jej uřízli, vylezl jsem si&nbsp;na&nbsp;ty&nbsp;větve narovnané do&nbsp;polovičky smrkového těla a&nbsp;poslouchal jsem, jak pila se&nbsp;zařezává a&nbsp;jak smrkem stoupá hlasitý nářek, jak to&nbsp;ladné, co&nbsp;jsem slyšel, jak je&nbsp;neustále zvukem pily mařeno, jak kmen naříká, že&nbsp;se&nbsp;mu&nbsp;zařezávají do&nbsp;těla… a&nbsp;pak pan profesor na&nbsp;mne houknul, abych šel dolů, svezl jsem se&nbsp;a&nbsp;za chvíli se&nbsp;smrk naklonil, zaváhal, chvíli nakloněný stál, a&nbsp;pak rychle s&nbsp;nářkem ve&nbsp;dřevu kořene padl, a&nbsp;jako rozepjatými náručemi byl v&nbsp;pádu zadržován těmi vyrovnanými větvemi, které tak zpomalily jeho pád a&nbsp;zabránily, jak řekl pan profesor, zabránily tomu, aby se&nbsp;nerozbil, aby neztratil tu&nbsp;hudbu dřevěných smrkových sfér, protože takových smrků, jako je&nbsp;tento, je&nbsp;poskrovnu, a&nbsp;že na&nbsp;nás teď bude, abychom jej oklestili opatrně a&nbsp;podle plánu, který má&nbsp;s&nbsp;sebou, rozřezali a&nbsp;zase opatrně na&nbsp;peřinkách jako v&nbsp;bavlnce smetví jej svezli do&nbsp;továrny, kde se&nbsp;ten smrk rozřeže na&nbsp;prkna, na&nbsp;prkýnka, na&nbsp;tenké destičky, ze&nbsp;kterých se&nbsp;v&nbsp;továrně dělají housle a&nbsp;cella, hudební smyčcové nástroje… ale hlavně že&nbsp;se&nbsp;hledají některá prkýnečka, která mají pořád v&nbsp;sobě konzervovanou tu&nbsp;hudbu… A&nbsp;tak jsem byl tady již měsíc, pak měsíce dva, připravovali jsme smetve, aby hudební rezonanční smrky, jak když maminka klade dítě do&nbsp;peřinky, aby si&nbsp;lehly a&nbsp;nepřerazily si&nbsp;tóny uvězněné v&nbsp;jejich akustickém kmeni, a&nbsp;každý večer jsem naslouchal, jak nám pan profesor hrozně nadává, všemi sprostými jmény nadává nejen té&nbsp;dívce, ale i&nbsp;mně, všichni jsme byli idioti a&nbsp;blbci, hyeny skvrnité a&nbsp;skunkové vřeštiví, aby nás nejdřív učil francouzská slovíčka. A&nbsp;zatímco jsem vařil večeři v&nbsp;kachlových horských kamnech a&nbsp;rozsvěcoval jsem petrolejky, naslouchal jsem krásným slovíčkům, která trvale špatně vycházela z&nbsp;úst té&nbsp;dívky, kterou dali na&nbsp;brigádu z&nbsp;čokoládovny proto, že&nbsp;se&nbsp;ráda bavila, že&nbsp;ráda spávala pokaždé s&nbsp;jiným hochem, jak nám řekla, a&nbsp;vůbec, její zpověď se&nbsp;nelišila od&nbsp;toho, co&nbsp;jsem slyšel od&nbsp;podobných dívek z&nbsp;ulice, ale rozdíl byl v&nbsp;tom, že&nbsp;tahleta dívka to&nbsp;dělala ráda a&nbsp;zadarmo, jen z&nbsp;lásky, jen z&nbsp;té chvilkové radosti z&nbsp;toho, že&nbsp;ji&nbsp;někdo měl chvíli, možná i&nbsp;celou noc rád, a&nbsp;to jí&nbsp;stačilo k&nbsp;tomu, aby byla šťastná, zatímco tady musela pracovat a&nbsp;navíc se&nbsp;musela večer učit francouzská slovíčka, ne&nbsp;že&nbsp;by&nbsp;chtěla, ale proto, že&nbsp;se&nbsp;nudila a&nbsp;že na&nbsp;tak dlouhý večer nevěděla, jak by&nbsp;jej zabila, když nebylo s&nbsp;kým… a&nbsp;druhý měsíc začal pan profesor přednášet francouzskou literaturu dvacátého století, a&nbsp;teď se&nbsp;stala taková změna, že&nbsp;jsme se&nbsp;radovali oba dva… Marcela začala jevit zájem, pan profesor jí&nbsp;celý večery vykládal o&nbsp;surrealistech a&nbsp;o&nbsp;Robertu Desnosovi, a&nbsp;o&nbsp;Alfredu Jarrym, a&nbsp;o&nbsp;Ribemontu-Dessaignesovi, o&nbsp;krasavicích Paříže a&nbsp;krasavcích… a&nbsp;pak jednou přinesl originál, Veřejná Růže se&nbsp;to&nbsp;jmenovalo… a&nbsp;každý večer přečetl a&nbsp;přeložil jednu básničku, a&nbsp;při práci jsme ji&nbsp;rozebírali, obraz za&nbsp;obrazem, všechno bylo tak nejasné, avšak když to&nbsp;rozebírali, tak se&nbsp;dobírali obsahu a&nbsp;já jsem naslouchal, a&nbsp;i já&nbsp;jsem začal číst knížky, těžké básničky, které jsem nikdy neměl rád, četl jsem a&nbsp;rozuměl jsem jim tak, že&nbsp;často jsem podal výklad, a&nbsp;pan profesor řekl, vy&nbsp;vole, vy&nbsp;idiote, jak to&nbsp;tak víte? A&nbsp;mně bylo, jako bych byl kocourek a&nbsp;někdo mě&nbsp;škrábal pod krčkem, tak uznalé to&nbsp;bylo, když pan profesor někomu nadával, asi mne začínal mít rád, protože mi&nbsp;nadával zrovna tak jako Marcele, se&nbsp;kterou při práci už&nbsp;hovořil jen francouzsky… a&nbsp;já jsem jednou jel do&nbsp;fabriky s&nbsp;tím hudebním dřívím, a&nbsp;když jsem je&nbsp;předal, vzal jsem nazpátek výplatu, koupil jsem jídlo a&nbsp;vařivo, a&nbsp;taky jsem koupil lahvičku koňaku a&nbsp;kytici karafiátů, ale na&nbsp;rohu fabriky začal déšť a&nbsp;taktak jsem se&nbsp;schoval pod strom a&nbsp;pak jsem utekl do&nbsp;takového starého záchodu, abych se&nbsp;schoval před tím lijavcem, který bubnoval na&nbsp;destičky, kterými byla pokryta střecha toho záchodu, ale to&nbsp;nebyl záchod, tady musel být nějaký šilderhaus, domeček pro vojenskou hlídku, všiml jsem si, destičkami byly vykryty i&nbsp;díry v&nbsp;boku toho domečku, aby netáhlo… a&nbsp;jak jsem tady v&nbsp;tom domečku seděl, rozhlížel jsem se&nbsp;a&nbsp;zaťukal na&nbsp;ty&nbsp;destičky, kterými byly vykryty stříška a&nbsp;bok… a&nbsp;když přestalo pršet, vrátil jsem se&nbsp;do&nbsp;té&nbsp;továrny na&nbsp;hudební nástroje, dvakrát mne vyhodili, ale nakonec jsem se&nbsp;přece jen dostal k&nbsp;řediteli, kterého jsem odvedl dozadu fabriky, tam na&nbsp;rozbourané skladiště, a&nbsp;bylo to&nbsp;tak, jak jsem to&nbsp;viděl, deset vzácných destiček, starých několik desetiletí, kterými kdosi před lety si&nbsp;vykryl ten hlídací domeček proti průvanu… jak jste to&nbsp;poznal, že&nbsp;je&nbsp;to&nbsp;to&nbsp;hudební rezonanční dřevo? divil se&nbsp;ředitel… Obsluhoval jsem habešského císaře, řekl jsem, ale ředitel se&nbsp;smál a&nbsp;pleskal mne do&nbsp;zad a&nbsp;kuckal smíchem a&nbsp;říkal, to&nbsp;se&nbsp;vám povedlo… a&nbsp;já jsem se&nbsp;usmíval taky, protože už&nbsp;jsem se&nbsp;asi tak změnil, že&nbsp;nikdo už&nbsp;na&nbsp;mně nepoznal, že&nbsp;jsem opravdu obsluhoval habešského císaře…</span></p>
        <p class="chunk" data-nb-ref-number="6" id="chunk6" data-nb-words="570" data-nb-chars="3212"><span class="idea" data-nb-ref-number="6" id="idea6" data-nb-words="570" data-nb-chars="3212">Ale já&nbsp;jsem to&nbsp;myslel docela jináč, já&nbsp;už&nbsp;jsem si&nbsp;dělal sám ze&nbsp;sebe legraci, už&nbsp;jsem si&nbsp;stačil sám. Přítomnost lidí mi&nbsp;začala být na&nbsp;obtíž, cítil jsem, že&nbsp;nakonec musím mluvit jen sám se&nbsp;sebou, že&nbsp;to&nbsp;bude ten nejmilejší a&nbsp;nejpříjemnější společník, ten můj druhý já, ten můj pobádatel a&nbsp;ten můj vychovatel ve&nbsp;mně, s&nbsp;kterým jsem začínal s&nbsp;chutí větší a&nbsp;větší dávat se&nbsp;do&nbsp;řeči. Snad to&nbsp;bylo i&nbsp;tím, co&nbsp;všechno jsem slyšel od&nbsp;pana profesora, který se&nbsp;překonával v&nbsp;nadávání, žádný kočí nedovedl tak nadávat ani koním ani lidem tak, jako pan profesor francouzské literatury a&nbsp;estetiky… a&nbsp;přitom nám vykládal o&nbsp;všem, co&nbsp;zajímalo i&nbsp;jej, vykládal každý večer, ještě jsem otvíral dveře a&nbsp;on než usnul, než jsme usnuli, tak do&nbsp;poslední chvíle vykládal taky, co&nbsp;je&nbsp;estetika, a&nbsp;co je&nbsp;etika, a&nbsp;o&nbsp;filozofii a&nbsp;filozofech, vždycky o&nbsp;těch filozofech vykládal tak, Krista Pána nevyjímaje, že&nbsp;to&nbsp;je&nbsp;banda raubířů a&nbsp;syčáků a&nbsp;vrahounů a&nbsp;darebáků, že&nbsp;kdyby nebyli, bylo by&nbsp;lidstvu líp, ale lidstvo že&nbsp;je&nbsp;potomstvo zlé a&nbsp;blbé a&nbsp;zločinné, a&nbsp;tak snad ten profesor mne utvrdil v&nbsp;tom, že&nbsp;je&nbsp;třeba být sám, že&nbsp;večer jsou vidět hvězdy a&nbsp;v&nbsp;poledne že&nbsp;jen hluboké studny… a&nbsp;tak jsem se&nbsp;odhodlal, jednou jsem vstal a&nbsp;podal jsem všem ruku, poděkoval za&nbsp;všecko a&nbsp;odešel jsem nazpátek do&nbsp;Prahy, už&nbsp;jsem to&nbsp;tady přetáhl skoro o&nbsp;půl roku, avšak pan profesor a&nbsp;ta jeho dívka už&nbsp;spolu hovořili jen a&nbsp;jen francouzsky, a&nbsp;pořád si&nbsp;měli co&nbsp;říct, dokonce profesor hovořil i&nbsp;ze spaní, kudy chodil, se&nbsp;připravoval, jak nejvíc by&nbsp;vynadal zkrásnělé dívce, a&nbsp;aby ji&nbsp;víc a&nbsp;víc překvapil dalšími podrobnostmi, které si&nbsp;musel připravovat, protože jak jsem viděl, byl do&nbsp;ní&nbsp;zamilován v&nbsp;téhle pustině na&nbsp;život a&nbsp;na smrt, a&nbsp;protože jsem kdysi obsluhoval habešského císaře, poznal jsem, že&nbsp;ta&nbsp;dívka bude jeho osud, poněvadž ona jej jednou opustí, až&nbsp;bude vědět všechno to, co&nbsp;věděla a&nbsp;proti své vůli se&nbsp;naučila a&nbsp;co ji&nbsp;najednou posvětilo a&nbsp;čím se&nbsp;stala krásnou… jednou taky opakovala v&nbsp;docela jinačím významu, nebo v&nbsp;tom pravém to, co&nbsp;jí&nbsp;pan profesor jednou řekl, nějaký citát Aristotela, kterému vytýkali, že&nbsp;vykradl Platona… a&nbsp;Aristoteles řekl, že&nbsp;hříbátko, když vycucá kobylu, tak do&nbsp;ní&nbsp;kopne. A&nbsp;taky ano, když jsem si&nbsp;vyřídil poslední formality mého posledního zaměstnání, o&nbsp;kterém jsem myslel, že&nbsp;bude poslední, a&nbsp;ono asi poslední bude, protože jsem sebe znal, poněvadž jsem obsluhoval habešského císaře, tak jednou jdu podle nádraží a&nbsp;proti mně jde Marcela, zamyšlená, s&nbsp;vlasy staženými v&nbsp;copeček, a&nbsp;ten culík měla převázaný fialovou mašličkou, šla zadumaná, a&nbsp;já jsem se&nbsp;na&nbsp;ni&nbsp;díval, ale ona kráčela kolem mne nepřítomná, chodci se&nbsp;za&nbsp;ní&nbsp;otáčeli jako já, pod paží měla knížku, ta&nbsp;bývalá holka z&nbsp;čokoládovny Maršner Orion… stačil jsem přečíst pokroucenou hlavou, že&nbsp;název té&nbsp;knihy je&nbsp;Histoire du&nbsp;Surréalisme, kráčela, a&nbsp;já jsem se&nbsp;zasmál, s&nbsp;chutí jsem vykročil, viděl jsem tu&nbsp;vzpurnou a&nbsp;sprostou dívku, která mluvila s&nbsp;profesorem, jak byla zvyklá z&nbsp;těch jejích Košíř, a&nbsp;kterou ten dobrý profesor naučil všechno tak, jak se&nbsp;na&nbsp;vzdělanou dámu sluší… teď šla kolem mne, přešla jak univerzitní barbarka část knihovny a&nbsp;já jsem přesně věděl, že&nbsp;tahle dívka nebude šťastná, ale že&nbsp;její život bude smutně krásný, že&nbsp;život s&nbsp;ní bude pro muže trápením a&nbsp;naplněním současně…</span></p>
        <p class="chunk" data-nb-ref-number="7" id="chunk7" data-nb-words="2332" data-nb-chars="13370"><span class="idea" data-nb-ref-number="7" id="idea7" data-nb-words="2332" data-nb-chars="13370">Ta&nbsp;Marcela, ta&nbsp;dívka z&nbsp;čokoládovny firmy Orion-Maršner, ta&nbsp;se&nbsp;mi&nbsp;často zjevovala tak, jak jsem ji&nbsp;potkal, s&nbsp;tou knihou pod paží, myslíval jsem na&nbsp;tu&nbsp;knihu, co&nbsp;asi přeteklo z&nbsp;jejích stránek do&nbsp;té&nbsp;zadumané a&nbsp;vzpurné hlavy, a&nbsp;vůbec jsem viděl jen tu&nbsp;hlavu s&nbsp;krásnýma očima, které ještě před rokem nebyly krásné, ale to&nbsp;všechno ten profesor, ten udělal z&nbsp;té dívky krasavici s&nbsp;knížkou, viděl jsem, jak její prsty pietně, s&nbsp;úctou otevírají desky a&nbsp;jako hostii berou čistými prsty stránku za&nbsp;stránkou, viděl jsem, jak než vezmou tyhle ruce knihu, tak se&nbsp;jdou napřed umýt, protože tak, jak nesla tu&nbsp;knihu, tak už&nbsp;ten způsob, jak ji&nbsp;nesla, bil do&nbsp;očí zdvořilou a&nbsp;uctivou sakrál­ností, tak jak tenkrát kráčela v&nbsp;zadumání, podobala se&nbsp;hudebnímu rezonančnímu smrku, celý její půvab byl uvnitř a&nbsp;zevnitřku ladičkou očí, zazníval do&nbsp;očí, které měly schopnost vidět ji&nbsp;takovou, jakou se&nbsp;znenadání stala, v&nbsp;jakou se&nbsp;proměnila, jako by&nbsp;hrdlem láhve protekla na&nbsp;druhou stranu, na&nbsp;odvrácenou stranu té&nbsp;druhé vlastnosti věcí, které jsou krásné. A&nbsp;já jsem každou tu&nbsp;vzpomínku na&nbsp;tu&nbsp;pohybující se&nbsp;bystu čokoládové dívky, já&nbsp;jsem ji&nbsp;obkládal, a&nbsp;kdybych mohl, ve&nbsp;skutečnosti bych ji&nbsp;obložil celou okvětními lístky pivoněk a&nbsp;květinami, hlavu obloženou větvičkami smrčin a&nbsp;borovic, s&nbsp;větvemi jmelí, já, který jsem z&nbsp;žen vždycky viděl jen a&nbsp;jen tu&nbsp;část od&nbsp;pasu dolů, ty&nbsp;nohy a&nbsp;břicho, já&nbsp;jsem touto dívkou posunul svoje oči a&nbsp;svoji touhu směrem nahoru, vzhůru do&nbsp;krásné šíje a&nbsp;krásných rukou otevírajících knihu, do&nbsp;očí, ze&nbsp;kterých stříká to&nbsp;krásné, co&nbsp;získala tou svojí proměnou, která docela upřímně se&nbsp;rozlévala po&nbsp;celém dívčím obličeji, v&nbsp;každé vrásce, pokrčení očí, v&nbsp;lehkém úsměvu a&nbsp;zdůrazněném pohybu nosu zleva doprava půvabným ukazováčkem, všechny ty&nbsp;detaily polidštěné tváře francouzskými slovíčky a&nbsp;francouzskými větami, a&nbsp;pak hovorem, a&nbsp;nakonec vnikáním do&nbsp;složitých, ale krásných textů krásných mladých mužů, básníků, kteří objevovali lidské zázračno, to&nbsp;všechno bylo pro mne tím skutečným, kterak neuvěřitelné se&nbsp;stalo skutkem… čokoládovou dívkou od&nbsp;firmy Orion-Maršner, jejíž hlavičku jsem rámoval všemi mariánskými květinami, které jsem pro ni&nbsp;vymyslel, abych ji&nbsp;ozdobil… Celou cestu vlakem jsem myslil na&nbsp;tuhle dívkou, usmíval jsem se, stával jsem se&nbsp;jí, na&nbsp;všechna nádraží, na&nbsp;všechny pohybující se&nbsp;stěny vagonů jedoucích nebo stojících na&nbsp;vedlejších kolejích jsem vylepoval její plakát, dokonce jsem sám sebe chytil za&nbsp;ruku, bral jsem sebe za&nbsp;ruce a&nbsp;úžeji jsem se&nbsp;k&nbsp;sobě vinul, jako bych držel její ruce, rozhlížel jsem se&nbsp;po&nbsp;tvářích cestujících, nikdo nemohl poznat, co&nbsp;já&nbsp;odvážím s&nbsp;sebou a&nbsp;v&nbsp;sobě, nikdo z&nbsp;mého obličeje nepoznal, co&nbsp;s&nbsp;sebou vezu, a&nbsp;když jsem vystoupil v&nbsp;poslední stanici, a&nbsp;pak ještě jel autobusem krásnou krajinou, které se&nbsp;tolik podobala ta, ve&nbsp;které jsem kácel rezonanční smrky, když napřed jsem je&nbsp;obložil vysoko vyrovnanými větvemi jako peřinami, myslil jsem ještě víc a&nbsp;domýšlel jsem portrét dívky Orion-Maršner, viděl jsem ji, jak na&nbsp;ni&nbsp;její známí pokřikují, jak se&nbsp;chovají nebo snaží chovat tak, jak se&nbsp;k&nbsp;ní chovali, než šla na&nbsp;brigádu, jak ji&nbsp;lákají, aby tak jako kdysi s&nbsp;nimi hovořila jen břichem a&nbsp;nohama, jen vším tím spodkem, který dělí jemná guma v&nbsp;jejích kalhotkách, a&nbsp;nikdo nechápe, že&nbsp;ona dala přednost tělu směrem vzhůru od&nbsp;té&nbsp;dělicí gumičky… A&nbsp;tak jsem vystoupil z&nbsp;autobusu v&nbsp;Srní, vyptal jsem se&nbsp;na&nbsp;správu silnic a&nbsp;hlásil jsem se, že&nbsp;já&nbsp;jsem ten, který bude dělat celý rok cestáře někde daleko a&nbsp;skoro v&nbsp;horách, na&nbsp;úseku, kde nikdo nechce být… A&nbsp;odpoledne jsem vyfasoval koníka a&nbsp;vůz, doporučili mi, abych si&nbsp;koupil kozu, a&nbsp;darovali mi&nbsp;vlčáka, a&nbsp;tak jsem vyjel s&nbsp;koníkem, na&nbsp;vozíku jsem měl svoje zavazadla, vzadu u&nbsp;vozu na&nbsp;provaze kozu a&nbsp;vlčák se&nbsp;se&nbsp;mnou spřátelil, koupil jsem mu&nbsp;salám, a&nbsp;jel jsem cestou neustále pozvolna vzhůru, otevíraly se&nbsp;v&nbsp;krajině mohutnější smrky a&nbsp;vysoké borovice, střídané mlázím a&nbsp;porostem v&nbsp;rozpadajících se&nbsp;plotech oplocenek, laťové ploty rozpadající se&nbsp;jako perník, brlinky zvolna tlející a&nbsp;měnící se&nbsp;v&nbsp;humus, ze&nbsp;kterého vyrůstaly maliny a&nbsp;dravé chaluhy ostružin, já&nbsp;jsem kráčel podle kývající hlavy koníka, byl to&nbsp;takový koníček, jakého mají v&nbsp;dolech, myslel jsem, že&nbsp;ten koníček musel být někde pod zemí, protože měl takové krásné oči, jako jsem vídával u&nbsp;topičů a&nbsp;lidí pracujících i&nbsp;ve dne pod světlem žárovek nebo kahanů, oči, které vyfáraly, nebo jen tak vyběhly od&nbsp;ústředního topení, aby se&nbsp;podívaly vzhůru, jaké je&nbsp;krásné nebe, protože pro tyhle oči bylo každé nebe krásné. A&nbsp;jak jsem vjížděl do&nbsp;opuštěnější krajiny, míjel jsem lesní domky německých dělníků, kteří odešli, pokaždé jsem zastavil a&nbsp;stál jsem na&nbsp;prahu do&nbsp;výše prsou v&nbsp;kopřivách a&nbsp;zdivočelých malinách, přes ně&nbsp;jsem se&nbsp;díval do&nbsp;už&nbsp;trávou zarůstajících kuchyní a&nbsp;světniček, skoro v&nbsp;každém tom stavení byly žárovky, šel jsem po&nbsp;drátech až&nbsp;k&nbsp;potoku, kde byly zbytky maličké elektrárničky s&nbsp;pohonem miniaturní turbíny, elektrárničky zhotovené dělnickýma rukama, které tady kácely lesy, lesními dělníky, kteří tady žili a&nbsp;museli odejít… že&nbsp;museli odejít a&nbsp;byli odsunuti jako ti&nbsp;bohatí, ti, kteří vedli politiku, které jsem tak dobře poznal, kteří byli zpupní a&nbsp;neurvalí a&nbsp;chvástaví a&nbsp;suroví a&nbsp;plní pyšnosti, která je&nbsp;nakonec srazila, tohle jsem chápal, ale nechápal jsem, proč musely odejít ty&nbsp;dělnické ručičky, za&nbsp;které tady nepracuje teď nikdo, že&nbsp;bylo škoda těchhle lidí, kteří neměli nic víc, než dřinu v&nbsp;lesích a&nbsp;políčka na&nbsp;stráních, dělníky, kteří neměli čas na&nbsp;to, aby byli zpupní a&nbsp;pyšní, kteří jistě byli pokorní, protože to&nbsp;je&nbsp;naučil takový život, do&nbsp;kterého jsem nahlédnul a&nbsp;kterému jedu vstříc. A&nbsp;tak jsem dostal nápad, otevřel jsem kufr a&nbsp;vytáhl jsem skříňku s&nbsp;tou zlatou hvězdou a&nbsp;přes prsa manšestrového kabátu jsem se&nbsp;přepásal světlemodrou šerpou a&nbsp;znovu jsem vyjel, hvězda se&nbsp;mi&nbsp;blyštěla na&nbsp;boku a&nbsp;já jsem kráčel v&nbsp;rytmu kývající se&nbsp;šíje koníčka, který se&nbsp;každou chvíli natočil, a&nbsp;podíval se&nbsp;na&nbsp;tu&nbsp;moji šerpu a&nbsp;zařehtal a&nbsp;koza zamečela a&nbsp;vlčák na&nbsp;mne radostně štěkal, skoro dorážel na&nbsp;tu&nbsp;moji šerpu, a&nbsp;tak jsem zase zastavil, odvázal jsem kozu a&nbsp;šel jsem se&nbsp;podívat na&nbsp;další stavení, byla to&nbsp;nějaká hospoda, bývalý hostinec v&nbsp;lese s&nbsp;ohromným sálem, který kupodivu byl suchý a&nbsp;s&nbsp;malými okénky, všechno tady bylo tak, jak asi to&nbsp;bylo, i&nbsp;půllitry zaprášené na&nbsp;rechnách a&nbsp;sud na&nbsp;fošnách s&nbsp;pípou a&nbsp;palicí na&nbsp;narážení… a&nbsp;když jsem vycházel, cítil jsem nějaké oči a&nbsp;byla to&nbsp;kočka, která tady zůstala, zavolal jsem na&nbsp;ni, za­mňoukala, vrátil jsem se&nbsp;pro salám, a&nbsp;v&nbsp;podřepu jsem lákal tu&nbsp;kočku, chtěla, abych ji&nbsp;pohladil, ale opuštěnost a&nbsp;nezvyklost na&nbsp;lidskou vůni ji&nbsp;vždycky odstřelila, položil jsem salám a&nbsp;ona jej lačně jedla, vztáhnul jsem ruku, ale kočka odskočila a&nbsp;ježila se&nbsp;a&nbsp;syčela… Vyšel jsem do&nbsp;světla, koza se&nbsp;napila z&nbsp;potoka, vzal jsem kbelík, nabral vody a&nbsp;podal koníčkovi, a&nbsp;když se&nbsp;napil, vyjeli jsme a&nbsp;v&nbsp;zatáčce, když jsem se&nbsp;podíval nazpátek, abych viděl, jak krajina vypadá zezadu, jako jsem nechával přejít krásné ženské a&nbsp;ještě jsem se&nbsp;za&nbsp;nimi otočil, viděl jsem, jak kočka z&nbsp;té hospody jde za&nbsp;námi a&nbsp;shledal jsem to&nbsp;dobrým znamením, zapráskal jsem bičem a&nbsp;zahalekal jsem, taková nějaká radost se&nbsp;mi&nbsp;uvolnila v&nbsp;prsou a&nbsp;zničehonic jsem si&nbsp;zazpíval, zpíval jsem nesměle, protože jsem nezpíval celý svůj život, celý život mi&nbsp;nepřišlo, celá ta&nbsp;desetiletí mi&nbsp;nepřišlo na&nbsp;mysl, že&nbsp;bych chtěl zpívat… a&nbsp;teď jsem zpíval, vymýšlel jsem si&nbsp;slova i&nbsp;věty, kterými jsem doplňoval díry v&nbsp;textu těch písní… vlčák začal výt, posadil se&nbsp;a&nbsp;dlouze vyl, dal jsem mu&nbsp;kousek salámu a&nbsp;on se&nbsp;mi&nbsp;otřel o&nbsp;nohy, ale já&nbsp;jsem zpíval dál, jako bych tím zpěvem, ne&nbsp;písní, to&nbsp;už&nbsp;jsem jen vyrážel skřeky, o&nbsp;kterých jsem se&nbsp;domníval, že&nbsp;jsou písní, nebylo to&nbsp;nic jiného, než jako ten pes vyl, avšak já&nbsp;jsem cítil, že&nbsp;tím zpíváním vysypávám ze&nbsp;sebe škatulky a&nbsp;zásuvky plné propadlých směnek a&nbsp;zbytečných dopisů a&nbsp;pohlednic, že&nbsp;ústy se&nbsp;mi&nbsp;odvávají útržky starých napolo roztrhaných, jeden druhým přelepených plakátů, které ve&nbsp;stržení tvoří nesmyslné texty, mísící oznámení fotbalových zápasů s&nbsp;oznámením koncertů, plakáty výstav se&nbsp;propojují s&nbsp;dechovkami, všechno to&nbsp;usedlé v&nbsp;člověku tak, jako dým a&nbsp;kouř v&nbsp;kuřákových plicích. A&nbsp;tak jsem zpíval a&nbsp;bylo mi, jako bych odplivával a&nbsp;odchrchlával ze&nbsp;zaneseného hrtanu a&nbsp;hltanu, bylo mi&nbsp;jako pivním trubkám, které hostinský vypařuje a&nbsp;čistí proudem vody, měl jsem pocit pokoje, z&nbsp;jehož stěn jsou strhávány tapety, několikrát na&nbsp;sebe přilepované celé vrstvy, ve&nbsp;kterých žila rodina celé dvě generace… A&nbsp;tak jsem projížděl krajinou, nikdo mne už&nbsp;nemohl slyšet, kam jsem se&nbsp;podíval, všude byla jen příroda, z&nbsp;kopců jsem viděl jen a&nbsp;jen lesy, a&nbsp;co zbylo z&nbsp;člověka a&nbsp;jeho práce, to&nbsp;zvolna a&nbsp;soustavně po­hlco­val zase les, z&nbsp;políček zůstalo jen kamení, do&nbsp;stavení vcházela tráva a&nbsp;křoviska, a&nbsp;větve černých bezů nadzvedávaly cementové podlahy a&nbsp;desky a&nbsp;odvalovaly je&nbsp;a&nbsp;nad nimi rozpřáhaly svoje listy a&nbsp;další větvoví, černé bezy pracují s&nbsp;větší silou než hevery, než hydraulické zvedáky a&nbsp;lisy. A&nbsp;tak jsem dojel podle hromádek štěrku a&nbsp;štětu k&nbsp;velikému stavení. Obešel jsem to&nbsp;stavení a&nbsp;viděl jsem, že&nbsp;tady, při téhle cestě, mi&nbsp;bude dobře, řekli mi&nbsp;sice, že&nbsp;budu štěrkovat silnici a&nbsp;udržovat ji, avšak zatím nikdo po&nbsp;téhle silnici nejezdí, a&nbsp;ani nebude jezdit, protože silnice se&nbsp;udržuje jen proto, kdyby se&nbsp;něco stalo, a&nbsp;když je&nbsp;v&nbsp;létě potřeba svážet dříví. A&nbsp;pak jsem uslyšel takový lidský nářek, hudbu houslí, a&nbsp;zase takový zpěvavý pláč a&nbsp;vydal jsem se&nbsp;po&nbsp;cestě za&nbsp;tím hlasem, a&nbsp;ani jsem si&nbsp;nevšiml, že&nbsp;koník, kterého jsem odpojil a&nbsp;postraňky mu&nbsp;dal na&nbsp;chomout, že&nbsp;ten koník a&nbsp;koza a&nbsp;vlčák šli za&nbsp;mnou, a&nbsp;já jsem došel ke&nbsp;skupině tří lidí. Byli to&nbsp;cikáni, to&nbsp;byli ti, které jsem měl vystřídat, a&nbsp;viděl jsem, a&nbsp;co jsem viděl, to&nbsp;bylo zázračné, kterak neuvěřitelné se&nbsp;stalo skutkem… stará cikánka seděla u&nbsp;ohýnku v&nbsp;podřepu jako všichni nomádi, klacíkem míchala v&nbsp;kastrolu ouškama opřenýma o&nbsp;dva kameny, jednou rukou míchala a&nbsp;druhou se&nbsp;loktem opírala o&nbsp;koleno a&nbsp;v&nbsp;dlani držela čelo, a&nbsp;na hřbet ruky jí&nbsp;padal provázek spletených černých vlasů… a&nbsp;starý cikán seděl na&nbsp;cestě s&nbsp;roztaženýma nohama a&nbsp;mocnými údery kladiva zatloukal do&nbsp;cesty vyrovnaný štět, a&nbsp;nad ním byl nakloněn mladý muž v&nbsp;černých kalhotách těsných v&nbsp;bocích a&nbsp;do zvonu nohavicích, a&nbsp;ten hrál na&nbsp;housle nějakou vášnivou dumku, takovou cikánskou píseň, která zvyšovala asi nějakou situaci starce, že&nbsp;jajkal a&nbsp;kvičel dlouhým tesklivým pláčem a&nbsp;vytrhl si&nbsp;pod dojmem té&nbsp;hudby přehoušli vlasů a&nbsp;hodil je&nbsp;do&nbsp;ohně, a&nbsp;zase tloukl kamení, zatímco asi jeho syn nebo synovec hrál na&nbsp;housle, a&nbsp;stařena vařila nějaké jídlo. A&nbsp;já jsem před sebou viděl, co&nbsp;mne tady čeká, že&nbsp;já&nbsp;tady budu sám, nikdo mi&nbsp;nebude vařit, ani hrát na&nbsp;housle, jen tady budu s&nbsp;koníkem a&nbsp;kozou a&nbsp;psem a&nbsp;kočkou, která pořád šla v&nbsp;uctivé vzdálenosti za&nbsp;námi… A&nbsp;pak jsem zakašlal, stařenka se&nbsp;obrátila a&nbsp;dívala se&nbsp;do&nbsp;mne jako do&nbsp;slunce… a&nbsp;stařec přestal pracovat a&nbsp;mladý muž odložil housle a&nbsp;uklonil se&nbsp;mi… a&nbsp;já jsem řekl, že&nbsp;já&nbsp;tady začínám brigádu… ale stařec a&nbsp;stařena vstali a&nbsp;klaněli se&nbsp;mi, podávali mi&nbsp;ruce a&nbsp;řekli, že&nbsp;už&nbsp;mají všechno připraveno, a&nbsp;já jsem teprve teď uviděl, že&nbsp;mají v&nbsp;houští rakošánek, ten lehký cikánský vozík s&nbsp;vysokými koly vzadu, a&nbsp;řekli mi, že&nbsp;jsem první člověk v&nbsp;tomhle měsíci, kterého viděli… a&nbsp;optal jsem se, vážně?, ale nevěřil jsem tomu… a&nbsp;mladý muž vzal z&nbsp;rakošánku futrál, otevřel jej, a&nbsp;jako dítě do&nbsp;kolébky, tak pečlivě uložil housle a&nbsp;ještě pečlivěji na&nbsp;ně&nbsp;položil sametovou dečku s&nbsp;vyšitými iniciálkami zdobenými notami a&nbsp;vyšitými písmeny s&nbsp;nějakou písní… podíval se&nbsp;na&nbsp;ty&nbsp;housle, pohladil dečku a&nbsp;zavřel futrál, a&nbsp;pak vyskočil na&nbsp;ten rakošánek, vzal opratě a&nbsp;starý cestář se&nbsp;posadil taky a&nbsp;vedle sebe vzali stařenu a&nbsp;vyjeli z&nbsp;rozbité a&nbsp;spravované cesty, a&nbsp;zastavili před stavením, odkud vynášeli ještě deky a&nbsp;peřinu, několik hrnců a&nbsp;kotlík, a&nbsp;já jsem je&nbsp;lákal, aby zůstali ještě přes noc, ale oni pospíchali, už&nbsp;se&nbsp;nemohli dočkat, jak říkali, aby zase uviděli aspoň člověka, aby viděli lidi… povídám, a&nbsp;jak to&nbsp;tady bylo v&nbsp;zimě? Ajajajaj, zajajkal starý cikán, zle, snědli jsme kozu, pak psa a&nbsp;kočku, a&nbsp;zvedl ruku a&nbsp;dal tři prsty k&nbsp;přísaze a&nbsp;řekl, tři měsíce tady nebyl člověk… a&nbsp;zasypal nás, panje, sníh… stařenka plakala a&nbsp;opakovala… a&nbsp;zasypal nás sníh… a&nbsp;dali se&nbsp;do&nbsp;pláče a&nbsp;mladík vytáhl housle a&nbsp;hrál tesklivou píseň a&nbsp;starý cikán trhl opratěmi, a&nbsp;i ten koník se&nbsp;opřel do&nbsp;popruhu a&nbsp;mladý cikán hrál ve&nbsp;stoje a&nbsp;rozkročen mocnými pohyby a&nbsp;s&nbsp;unylou tváří cikánskou romanci, a&nbsp;babička cikánská a&nbsp;cikánský stařec tichounce plakali, jajkali, kývali na&nbsp;mne obličeji plnými utrpení a&nbsp;vrásek, kývali na&nbsp;mne, a&nbsp;pohybem ruky mi&nbsp;dávali najevo, že&nbsp;mne litují, dokonce že&nbsp;mne zatracují, oběma rukama mne odhazovali ne&nbsp;od&nbsp;sebe, ale od&nbsp;života, jako by&nbsp;těma rukama mne zahrabávali, pochovávali… A&nbsp;na kopci se&nbsp;stařec vztyčil a&nbsp;zase si&nbsp;vytrhl chomáč vlasů, a&nbsp;rakošánek sjížděl za&nbsp;kopec a&nbsp;jen ruka vyhodila ten chomáč vlasů, na&nbsp;důkaz asi velikého zoufalství a&nbsp;lítosti nade mnou… vstoupil jsem do&nbsp;veliké jizby opuštěného hostince, abych se&nbsp;rozhlídnul, kde budu bydlet, a&nbsp;tak jsem se&nbsp;procházel stavením, obešel jsem chlévy, dřevník, seník, a&nbsp;ani jsem si&nbsp;nevšiml, že&nbsp;jak jsem šel, tak za&nbsp;mnou kráčel koník, koza, pes, a&nbsp;nakonec i&nbsp;kočka… Když jsem šel k&nbsp;pumpě pro vodu, abych se&nbsp;umyl, kráčel za&nbsp;mnou vážně koník, koza, vlčák a&nbsp;kočka… otočil jsem se&nbsp;a&nbsp;díval jsem se&nbsp;na&nbsp;ně&nbsp;a&nbsp;oni se&nbsp;dívali na&nbsp;mne a&nbsp;já jsem viděl, že&nbsp;mají strach, abych je&nbsp;tady nenechal, usmál jsem se&nbsp;a&nbsp;jednoho po&nbsp;druhém jsem pohladil po&nbsp;hlavě, kočka taky chtěla, ale síla plachosti ji&nbsp;doslova odstřelila…</span></p>
        <p class="chunk" data-nb-ref-number="8" id="chunk8" data-nb-words="2538" data-nb-chars="13895"><span class="idea" data-nb-ref-number="8" id="idea8" data-nb-words="2538" data-nb-chars="13895">Cestu, kterou jsem udržoval a&nbsp;kterou jsem vyplňoval štěrkem, který jsem si&nbsp;sám musel roztlouct, ta&nbsp;cesta, která se&nbsp;podobala mému životu, za&nbsp;mnou zarůstala bejlím a&nbsp;trávou zrovna tak, jako byla zarostlá trávou dopředu. Jen ten úsek, na&nbsp;kterém jsem zrovna pracoval, tak ten jevil stopy mých rukou. Průtrže mračen a&nbsp;vytrvalý déšť často sesul půdu a&nbsp;s&nbsp;pískem a&nbsp;drobným kamením zaplavil tu&nbsp;práci, kterou jsem na&nbsp;cestě udělal, ale já&nbsp;jsem se&nbsp;nezlobil, já&nbsp;jsem nenadával, ani jsem neklnul osudu, ale trpělivě jsem se&nbsp;pustil do&nbsp;práce, a&nbsp;celé letní dny jsem zase kolečkem a&nbsp;lopatou odvážel ten písek a&nbsp;suť, ne&nbsp;abych zvelebil cestu, ale abych zase projel s&nbsp;vozíkem a&nbsp;koníčkem. Jednou se&nbsp;po&nbsp;dešti utrhla celá výspa a&nbsp;práce trvala skoro celý týden, než jsem se&nbsp;mohl dostat na&nbsp;to&nbsp;pracoviště, kde jsem skončil před týdnem, ale já&nbsp;jsem s&nbsp;tím větším soustředěním se&nbsp;dával už&nbsp;ráno do&nbsp;práce, ten vytčený cíl, dostat se&nbsp;na&nbsp;druhou stranu silničky, snižoval únavu. A&nbsp;když za&nbsp;týden jsem projel i&nbsp;s&nbsp;vozem, byl jsem pyšný a&nbsp;díval jsem se&nbsp;na&nbsp;svoji práci, kterou jako bych ani neudělal, jen se&nbsp;vrátil v&nbsp;předešlý stav silnice, nikdo by&nbsp;mi&nbsp;to&nbsp;nevěřil, nikdo by&nbsp;mne nepochválil, nikdo by&nbsp;mi&nbsp;neschválil těch šedesát hodin práce, jen pes a&nbsp;koza a&nbsp;koník a&nbsp;kočka, ti&nbsp;ale nemohli o&nbsp;tom vydat svědectví. Ale já&nbsp;už&nbsp;nechtěl býti viděn v&nbsp;lidských očích a&nbsp;dostat pochvalu, to&nbsp;všechno ode mne odešlo. Tak jsem skoro celý měsíc nedělal nic jiného, než jsem dřel od&nbsp;slunka do&nbsp;slunka, abych udržel cestu v&nbsp;takovém stavu, v&nbsp;jakém byla, když jsem její údržbu převzal. Ostatně čím dál tím víc jsem shledával údržbu téhle cesty s&nbsp;údržbou svého života, který se&nbsp;mi&nbsp;jevil zpátky, jako by&nbsp;se&nbsp;stal někomu jinému, jako by&nbsp;celý můj život až&nbsp;sem byl román, kniha, kterou napsal někdo jiný, avšak k&nbsp;té knize života jsem měl jediný já&nbsp;klíč, jediný svědek mého života jsem byl já&nbsp;sám, i&nbsp;když taky ta&nbsp;moje cesta neustále na&nbsp;začátku i&nbsp;na konci zarůstala bejlím. Avšak tak jako krumpáčem a&nbsp;lopatou, tak jsem vzpomínkou udržoval sjízdnou cestu svého života do&nbsp;minulosti, abych se&nbsp;mohl dostat myšlením nazpátek tam, kde jsem si&nbsp;chtěl zavzpomínat. Když jsem skončil práci na&nbsp;silnici, tak jsem naklepal kosu a&nbsp;sekal na&nbsp;stráních trávu a&nbsp;sušil seno a&nbsp;pak otavu, za&nbsp;pěkného počasí jsem odpoledne svážel to&nbsp;seno do&nbsp;seníku a&nbsp;připravoval jsem se&nbsp;na&nbsp;zimu, o&nbsp;které mi&nbsp;řekli, že&nbsp;tady trvá skoro šest měsíců… Jednou týdně jsem zapřáhl koníka a&nbsp;vyjel jsem na&nbsp;nákup, vracel jsem se&nbsp;cestou a&nbsp;z&nbsp;upravené silnice jsem jel zvolna vozovkou, kterou nikdo nejel, otáčel jsem se&nbsp;a&nbsp;viděl jsem stopy kol vozíku a&nbsp;po dešti stopy podkov koníka, abych, když jsem minul dvě opuštěné vesnice, se&nbsp;dostal na&nbsp;pořádnou silnici, na&nbsp;jejíž tváři jsem viděl vrásky nákladních aut a&nbsp;v&nbsp;prachu u&nbsp;pankejtu otisky pneumatik bicyklů a&nbsp;motocyklů, dopravních prostředků dělníků lesní správy a&nbsp;vojáků, kteří se&nbsp;tudy vraceli nebo vyjížděli do&nbsp;práce a&nbsp;na hlídku. Když jsem nakoupil v&nbsp;krámě konzervy a&nbsp;salám a&nbsp;veliký pecen chleba, stavil jsem se&nbsp;v&nbsp;hostinci a&nbsp;hostinský a&nbsp;občané si&nbsp;ke&nbsp;mně přisedali a&nbsp;vyptávali se&nbsp;mne, jak se&nbsp;mi&nbsp;v&nbsp;těch horách, v&nbsp;té opuštěnosti, líbí? A&nbsp;já jsem byl nadšený, a&nbsp;vykládal jsem o&nbsp;tom, co&nbsp;nikdy nikdo v&nbsp;životě neviděl, ale co&nbsp;tady bylo, vykládal jsem, jako bych tady jen tak projel autem nebo se&nbsp;ubytoval na&nbsp;dva tři dny, hovořil jsem tak jako výletník, jako člověk nadšený přírodou, jako měšťák, který vždycky, když přijde na&nbsp;venkov, tak blábolí romantické nesmysly o&nbsp;tom, jaké jsou krásné lesy, jak krásné jsou vrcholy hor v&nbsp;mlhách a&nbsp;jak by&nbsp;se&nbsp;nejraději tady ubytoval navždycky, tak krásně je&nbsp;tady… Hovořil jsem v&nbsp;tom hostinci zmateně o&nbsp;tom, že&nbsp;krása má&nbsp;ale druhou stránku, ten krásný pecen krajiny že&nbsp;je&nbsp;ve&nbsp;vztahu, v&nbsp;tom, jak člověk dovede milovat všechno to, co&nbsp;je&nbsp;nepříjemné, opuštěné, milovat krajinu s&nbsp;těmi hodinami a&nbsp;dny a&nbsp;týdny, kdy prší, kdy se&nbsp;brzy stmívá, kdy člověk pak sedí u&nbsp;kamen a&nbsp;myslí, že&nbsp;je&nbsp;deset večer, ale ono je&nbsp;teprve půl sedmé, milovat to, co&nbsp;člověk začne sám se&nbsp;sebou hovořit, že&nbsp;oslovuje koníka a&nbsp;psa a&nbsp;kočku a&nbsp;kozu, že&nbsp;ale nejraději sám se&nbsp;sebou začne hovořit, nejdřív potichu, jen takový biograf si&nbsp;hrát, vzpomínkou nechat míjet obrazy z&nbsp;minula, ale pak tak jako já&nbsp;začít sám sebe oslovovat, radit si, vyptávat se, sám sobě si&nbsp;dávat otázky, vyslýchat se&nbsp;a&nbsp;chtít se&nbsp;sám na&nbsp;sobě dozvědět to&nbsp;nejtajnější, podávat na&nbsp;sebe jako prokurátor obžalobu, a&nbsp;hájit se, a&nbsp;tak střídavě se&nbsp;dostávat hovorem se&nbsp;sebou ke&nbsp;smyslu života, ne&nbsp;k&nbsp;tomu, co&nbsp;bylo a&nbsp;stalo se&nbsp;dávno, ale dopředu, co&nbsp;to&nbsp;je&nbsp;za&nbsp;cestu, kterou jsem urazil, a&nbsp;kterou ještě musím urazit, a&nbsp;zda je&nbsp;ještě čas dostat se&nbsp;myšlením k&nbsp;takovému klidu, který zabezpečí člověka před touhou utéci od&nbsp;samoty, utéci od&nbsp;nejpodstatnějších otázek, na&nbsp;které má&nbsp;člověk mít sílu a&nbsp;odvahu vyptávat se… A&nbsp;tak já, cestář, sedící každou sobotu do&nbsp;večera v&nbsp;hostinci, čím déle jsem v&nbsp;ní seděl, tím více jsem se&nbsp;vydával lidem, tím víc jsem myslel na&nbsp;koníka stojícího před hostincem, na&nbsp;sršící samotu v&nbsp;tom mém novém domově, viděl jsem, jak všichni lidé mi&nbsp;zatemňují to, co&nbsp;jsem chtěl vědět a&nbsp;vidět, že&nbsp;všichni se&nbsp;jen tak baví, jako jsem se&nbsp;bavíval já, všichni jak odkládají to, na&nbsp;co&nbsp;se&nbsp;jednou musí vyptávat, když budou mít to&nbsp;štěstí, že&nbsp;před smrtí na&nbsp;to&nbsp;budou mít čas… vlastně já&nbsp;jsem v&nbsp;tom hostinci vždycky jistil, že&nbsp;podstata života je&nbsp;ve&nbsp;vyptávání se&nbsp;na&nbsp;smrt, jak já&nbsp;se&nbsp;budu chovat, až&nbsp;přijde ten můj čas, že&nbsp;vlastně smrt, ne, to&nbsp;vyptávání se&nbsp;sebe sama, je&nbsp;hovor pod zorným úhlem nekonečna a&nbsp;věčnosti, že&nbsp;už&nbsp;řešení té&nbsp;smrti je&nbsp;počátek myšlení v&nbsp;krásném a&nbsp;o&nbsp;krásném, protože vychutnávat si&nbsp;nesmyslnost té&nbsp;své cesty, která stejně končí předčasným odchodem, ten požitek a&nbsp;zážitek svého zmaru, to&nbsp;naplňuje člověka hořkostí, a&nbsp;tedy krásou. A&nbsp;tak už&nbsp;jsem v&nbsp;tom hostinci byl všem pro smích, tedy jsem se&nbsp;vyptával každého hosta, kde by&nbsp;chtěl být pochován?, a&nbsp;všichni se&nbsp;nejdřív lekali, ale pak se&nbsp;tomu smáli, až&nbsp;slzeli, a&nbsp;ptali se&nbsp;nazpátek mne, kde bych chtěl být pochován já, když budu mít to&nbsp;štěstí a&nbsp;najdou mne včas, protože předposledního cestáře našli až&nbsp;na&nbsp;jaře a&nbsp;už byl celý sežrán od&nbsp;rejsků a&nbsp;myší a&nbsp;lišek, že&nbsp;pochovali jen svazeček kostí, tak jako se&nbsp;prodává špargl nebo hovězí paráda do&nbsp;polívky z&nbsp;kostí? A&nbsp;já jsem s&nbsp;chutí vykládal o&nbsp;svém hrobě, když umřu tady, a&nbsp;když ze&nbsp;mne pochovají třeba jen jednu neohryzanou kost, lebku, že&nbsp;chci být pochován na&nbsp;tom hřbitově na&nbsp;vršíčku, že&nbsp;chci být pochován tak, jako na&nbsp;hřbetu toho hřbitova, že&nbsp;si&nbsp;přeju, aby moje rakev na&nbsp;té&nbsp;dělicí čáře se&nbsp;za&nbsp;čas rozlomila, aby to, co&nbsp;ze&nbsp;mne zbylo, aby deštěm stékalo na&nbsp;dvě světové strany, aby voda část ze&nbsp;mne plavila do&nbsp;potůčků do&nbsp;Čech, a&nbsp;druhá část tam na&nbsp;druhou stranu přes ostnaté dráty hranic potůčky do&nbsp;Dunaje, že&nbsp;tedy si&nbsp;přeji být světoobčanem i&nbsp;po smrti, abych Vltavou se&nbsp;dostal Labem do&nbsp;Severního moře, a&nbsp;druhou částí Dunajem do&nbsp;Černého moře a&nbsp;oběma moři se&nbsp;dostal do&nbsp;Atlantického oceánu… a&nbsp;hosté v&nbsp;hostinci tichli, dívali se&nbsp;na&nbsp;mne, a&nbsp;já jsem se&nbsp;vždycky zvedl, to&nbsp;byly otázky, na&nbsp;které se&nbsp;těšila celá vesnice, když jsem přijel, tak vždycky nakonec mi&nbsp;kladli tuhle otázku, kterou jsem zodpovídal skoro pokaždé tak, jen se&nbsp;mne ptali, a&nbsp;co kdybyste umřel v&nbsp;Praze? A&nbsp;v&nbsp;Brně? A&nbsp;co kdybyste umřel v&nbsp;Pelhřimově, a&nbsp;co kdyby vás sežrali vlci? A&nbsp;já jsem vždycky vymyslel všechno přesně tak, jak by&nbsp;to&nbsp;bylo, tak jak to&nbsp;učil profesor literatury, že&nbsp;člověk je&nbsp;nezničitelný jak duševně, tak fyzicky, jenom se&nbsp;proměňuje, metamorfizuje, jednou s&nbsp;Marcelou rozebírali báseň, jmenoval se&nbsp;ten básník Sandburg, o&nbsp;tom, z&nbsp;čeho je&nbsp;člověk, že&nbsp;má&nbsp;v&nbsp;sobě fosforu, že&nbsp;by&nbsp;z&nbsp;něj bylo deset krabiček sirek, že&nbsp;má&nbsp;v&nbsp;sobě železa, že&nbsp;by&nbsp;se&nbsp;z&nbsp;toho ukoval hřeb, na&nbsp;kterém by&nbsp;se&nbsp;mohl člověk oběsit, že&nbsp;má&nbsp;v&nbsp;sobě vody, že&nbsp;by&nbsp;z&nbsp;té vody se&nbsp;mohlo uvařit deset litrů dršťkové polívky… a&nbsp;to jsem říkal vesničanům, a&nbsp;oni se&nbsp;báli, báli se&nbsp;i&nbsp;mne, a&nbsp;šklebili se&nbsp;nad tím vším, co&nbsp;je&nbsp;čeká… proto raději si&nbsp;nechávali vyprávět, co&nbsp;s&nbsp;nimi bude, až&nbsp;umřou tady. To&nbsp;jednou jsme vyšli v&nbsp;noci na&nbsp;ten hřbitov na&nbsp;kopci, a&nbsp;já jsem jim ukázal ta&nbsp;prázdná místa, kde když budou pochovaní, tak se&nbsp;dostanou jednou půlkou do&nbsp;Severního a&nbsp;druhou půlkou do&nbsp;Černého moře, hlavně jen, aby rakev byla do&nbsp;hrobu položena napříč, jakoby na&nbsp;hřebenu střechy… A&nbsp;pak jsem se&nbsp;vracel s&nbsp;nákupem domů, přemýšlel jsem cestou, celou cestu jsem se&nbsp;bavil, vyprávěl jsem znovu, co&nbsp;jsem za&nbsp;ten den všechno řekl a&nbsp;udělal, a&nbsp;ptal jsem se, zda jsem to&nbsp;řekl nebo udělal správně, a&nbsp;já jsem za&nbsp;správné uznával jen to, čím jsem se&nbsp;bavil, ne&nbsp;bavil jako děti nebo pijáci, ale tak, jak mne to&nbsp;učil pan profesor francouzské literatury, bavení jako metafyzická potřeba, že&nbsp;když člověka něco baví, tak to&nbsp;je&nbsp;ono, vy&nbsp;idioti, vy&nbsp;potomstvo zlé, blbé a&nbsp;zločinné, říkal a&nbsp;tak nám nadával, aby nás dostal tam, kam chtěl, aby zábavou nám byla poezie, věci a&nbsp;události krásné, a&nbsp;krása že&nbsp;má&nbsp;vždycky dopad a&nbsp;dosah směřující k&nbsp;transcendentnu, to&nbsp;jest v&nbsp;nekonečnu a&nbsp;věčnosti. Taky jsem si&nbsp;v&nbsp;tom mém obydlí, v&nbsp;šenku, který byl současně i&nbsp;tanečním sálem, když jsem už&nbsp;nemohl jinak a&nbsp;zatoužil jsem, aby někdo byl se&nbsp;mnou, aby nějaký člověk přišel, tak jsem ještě před zimou skoupil ve&nbsp;vesnici veliká stará zrcadla, několik jsem jich dostal zadarmo, rádi se&nbsp;jich zbavili, říkali, že&nbsp;když se&nbsp;do&nbsp;nich dívají, že&nbsp;se&nbsp;v&nbsp;nich zjevují Němci, vystlal jsem je&nbsp;dekami a&nbsp;novinami… a&nbsp;odvezl jsem si&nbsp;je&nbsp;domů, celý den jsem zatloukal do&nbsp;zdi kolíčky, a&nbsp;do těch kolíčků jsem přišrouboval zrcadla, zavěsil jsem zrcadly celou stěnu… a&nbsp;pak už&nbsp;jsem nebyl sám, když jsem se&nbsp;vracel domů, těšil jsem se, až&nbsp;sám sobě půjdu vstříc, v&nbsp;zrcadle se&nbsp;sám sobě ukloním a&nbsp;popřeji si&nbsp;dobrý večer, a&nbsp;do té&nbsp;doby, než půjdu spát, tak nebudu sám, budeme tady dva, co&nbsp;na&nbsp;tom, že&nbsp;budeme dělat stejné pohyby, ale vyptávat se&nbsp;mohu sebe sama ve&nbsp;větší skutečnosti… i&nbsp;když odcházím, obrací se&nbsp;zády i&nbsp;ten v&nbsp;tom zrcadle, ten můj dvojník, každý jinam, a&nbsp;přece odcházím a&nbsp;vzdaluju se&nbsp;z&nbsp;pokoje jen já… tenhle pohled jsem nedovedl domyslet, proč když odcházím, nevidím sám sebe, proč až&nbsp;teprve když otočím hlavu, tak vidím zase svůj obličej, ale ne&nbsp;moje záda, to&nbsp;bych musel mít ještě jedno zrcadlo. A&nbsp;tak jsem začínal mít hmatový prožitek věcí, které byly neviditelné, ale byly, neuvěřitelné se&nbsp;stávalo skutkem, kdykoliv jsem se&nbsp;vracel ze&nbsp;sobotního nákupu a&nbsp;s&nbsp;výplatou, zastavil jsem se&nbsp;pod hřbitovem na&nbsp;kopečku, sestoupil jsem k&nbsp;potůčku, do&nbsp;kterého ze&nbsp;stráně tekly curůčky studánek a&nbsp;potůčky ještě menší, tady v&nbsp;tomhle kraji ronila i&nbsp;skála neustále vodu, a&nbsp;já jsem se&nbsp;pokaždé umýval, umýval jsem si&nbsp;tvář, voda byla studená a&nbsp;čirá a&nbsp;já jsem viděl, jak shora z&nbsp;toho hřbitova, jen až&nbsp;do&nbsp;toho potůčku pořád stékají šťávy těch pochovaných, jistě už&nbsp;dorazily až&nbsp;sem, destilovány a&nbsp;pasírovány krásnou zemí, která z&nbsp;mrtvol dovede dělat hřeby, na&nbsp;kterých bych se&nbsp;oběsil, a&nbsp;čirou vodou, ve&nbsp;které si&nbsp;umývám tvář, tak jako za&nbsp;moc let, někde někdo si&nbsp;bude umývat tvář mojí metamorfózou, někdo si&nbsp;škrtne sirkou z&nbsp;fosforu mého těla… a&nbsp;vždycky jsem se&nbsp;neubránil a&nbsp;napil jsem se&nbsp;vody z&nbsp;toho pramene pod hřbitovem, a&nbsp;nejdříve jsem vodu ochutnal, jako znalec vína, a&nbsp;tak jako Doktora Badstube a&nbsp;Bernkasteler Rieslingu znalec najde vůni lokomotiv jezdících ve&nbsp;stovkách denně podle vinic anebo ohýnek, který si&nbsp;dělají vinaři každý den, aby si&nbsp;ohřáli svačinu a&nbsp;oběd, takže ten dým lze rozpoznat z&nbsp;doušku ryzlinku, tak já&nbsp;jsem chutnal nebožtíky pochované na&nbsp;krchově dávno tam nahoře, chutnal jsem je&nbsp;asi tak, jako jsem dostal zrcadla jen proto, že&nbsp;si&nbsp;uchovala otisky do&nbsp;nich se&nbsp;dívajících Němců, kteří před léty odešli, ale jejich vůně je&nbsp;ještě v&nbsp;tom zrcadle, do&nbsp;kterého já&nbsp;se&nbsp;každý den dlouho dívám, ve&nbsp;kterém se&nbsp;procházím, a&nbsp;tak jako ve&nbsp;vodě nebožtíků, procházím se&nbsp;a&nbsp;brnkám přes portréty sotva viditelné, ale pro člověka, pro kterého neuvěřitelné se&nbsp;stalo skutkem, i&nbsp;já jsem packal o&nbsp;dívčí portréty v&nbsp;dirndlech, o&nbsp;nábytek v&nbsp;pozadí a&nbsp;výjevy německých rodin… A&nbsp;ti mí&nbsp;venkované, kteří mi&nbsp;darovali ta&nbsp;zrcadla, a&nbsp;já jim za&nbsp;to&nbsp;dal nahlédnout do&nbsp;zrcadla, které je&nbsp;na&nbsp;hřbitově čeká, těsně před Dušičkami mi&nbsp;zastřelili toho vlčáka, já&nbsp;jsem jej naučil, vlastně on&nbsp;se&nbsp;to&nbsp;naučil sám, vzal mi&nbsp;jednou tašku do&nbsp;tlamy, že&nbsp;půjde jako nakoupit se&nbsp;mnou, ale já&nbsp;jsem viděl, že&nbsp;se&nbsp;rozběhl cestou k&nbsp;vesnici sám… a&nbsp;tak jsem mu&nbsp;na&nbsp;zkoušku napsal na&nbsp;papírek, co&nbsp;potřebuju, a&nbsp;on běžel… a&nbsp;za dvě hodiny přiběhl a&nbsp;položil tašku s&nbsp;nákupem… a&nbsp;tak jsem, místo abych jezdil s&nbsp;koníkem, skoro obden posílal vlčáka s&nbsp;taškou, aby přinesl nákup… a&nbsp;tak jednou, když zase na&nbsp;mne čekali marně ti&nbsp;vesničani a&nbsp;viděli mého psa, jak nese nákup místo mne, zastřelili mi&nbsp;toho psa, aby mne dostali do&nbsp;hospody… já&nbsp;jsem plakal, týden jsem oplakával vlčáka, a&nbsp;pak jsem přeci jen ustrojil koníka, to&nbsp;napadl už&nbsp;první sníh, a&nbsp;vydal jsem se&nbsp;pro výplatu a&nbsp;veliký nákup na&nbsp;zimu, a&nbsp;všechno jsem vesničanům odpustil, protože se&nbsp;jim po&nbsp;mně stýskalo, už&nbsp;si&nbsp;ze&nbsp;mne nedělali legraci, a&nbsp;když, tak jinou, tu&nbsp;vyšší, nemohli beze mne v&nbsp;hostinci žít, neměli se&nbsp;na&nbsp;co&nbsp;těšit, jak mi&nbsp;to&nbsp;řekli, nepřáli si&nbsp;ani, abych umřel, chtěli, abych jednou týdně za&nbsp;nimi přijel, protože do&nbsp;kostela je&nbsp;daleko a&nbsp;já dovedu hovořit líp než farář… Ten můj vlčák ještě doběhl, prostřelili mu&nbsp;plíce, doběhl i&nbsp;s&nbsp;nákupem, ještě jsem jej pohladil, ještě jsem mu&nbsp;přinesl kostku cukru jako uznání a&nbsp;odměnu, ale tu&nbsp;kostku už&nbsp;nevzal, položil mi&nbsp;hlavu do&nbsp;klína, a&nbsp;tak zvolna umíral, za&nbsp;mnou se&nbsp;nakláněl nad námi koník, čichal k&nbsp;psovi, přišla i&nbsp;koza, a&nbsp;kočka, která se&nbsp;psem spávala, ale ode mne se&nbsp;nikdy nenechala pohladit, a&nbsp;když, tak na&nbsp;dálku, ona mě&nbsp;měla asi nejraději, ale já&nbsp;jsem k&nbsp;ní hovořil a&nbsp;ona ležela na&nbsp;zádech a&nbsp;svíjela se&nbsp;a&nbsp;kroutila se&nbsp;a&nbsp;vysílala na&nbsp;mne drápky a&nbsp;pohledy, jako bych ji&nbsp;hladil pod krkem nebo v&nbsp;kožíšku, ale když jsem po&nbsp;ní&nbsp;vztáhnul ruku, pokaždé ji&nbsp;ta&nbsp;divoká síla plachosti odstřelila z&nbsp;dosahu mých prstů… a&nbsp;ta kočka přišla a&nbsp;schoulila se, jak byla zvyklá, do&nbsp;kožichu vlčáka, pak jsem jí&nbsp;nastavil dlaň, ale ona se&nbsp;dívala do&nbsp;hasnoucích očí vlčáka, a&nbsp;já jsem ji&nbsp;hladil a&nbsp;ona se&nbsp;podívala na&nbsp;mne, a&nbsp;tak bylo pro ni&nbsp;hrozné to, že&nbsp;jsem ji&nbsp;hladil, že&nbsp;to&nbsp;už&nbsp;překonala při smrti svého kamaráda, že&nbsp;raději zavřela oči a&nbsp;vsunula hlavu do&nbsp;psího kožichu, aby neviděla to, z&nbsp;čeho měla hrůzu, ale po&nbsp;čem toužila.</span></p>
        <p class="chunk" data-nb-ref-number="9" id="chunk9" data-nb-words="498" data-nb-chars="2728"><span class="idea" data-nb-ref-number="9" id="idea9" data-nb-words="498" data-nb-chars="2728">Jednoho pozdního odpoledne, když jsem kráčel v&nbsp;zadumání pro vodu ke&nbsp;studni, tak jak jsem stoupal, nejdříve jsem cítil a&nbsp;pak jsem i&nbsp;viděl, jak na&nbsp;pokraji lesa, opřen rukou o&nbsp;strom, stojí Zdeněk, ten slavný bývalý číšník, ten můj kolega z&nbsp;hotelu Tichota, který se&nbsp;na&nbsp;mne teď upřeně dívá… A&nbsp;já, který jsem obsluhoval habešského císaře, jsem věděl, že&nbsp;se&nbsp;na&nbsp;mne přijel schválně jen tak podívat, že&nbsp;se&nbsp;mnou ne&nbsp;nechce, ale nepotřebuje mluvit, že&nbsp;mne chce pouze vidět, jak jsem se&nbsp;zapojil do&nbsp;tohoto opuštěného života, protože Zdeněk je&nbsp;teď velikým pánem v&nbsp;politickém životě, je&nbsp;obklopen spoustou lidí, avšak to&nbsp;jsem věděl, že&nbsp;je&nbsp;zrovna asi tak sám, jako jsem já… A&nbsp;pumpoval jsem vodu, zvířátka se&nbsp;dívala na&nbsp;moji práci, a&nbsp;já jsem dál cítil, jak všechny moje pohyby sleduje Zdeněk, tak jsem si&nbsp;dával záležet na&nbsp;tom, abych pumpoval, jako bych nebyl viděn, avšak dobře jsem věděl, že&nbsp;Zdeněk ví, že&nbsp;já&nbsp;o&nbsp;něm v&nbsp;tom lese vím. A&nbsp;pak jsem se&nbsp;pomalu sehnul, držel jsem se&nbsp;uch putýnek, dával jsem čas, aby Zdeněk se&nbsp;jen tak pohnul, protože já&nbsp;slyším na&nbsp;několik set metrů každý pohyb, každý zvuk, ptal jsem se&nbsp;tak Zdeňka, jestli mi&nbsp;chce něco říct, ale on&nbsp;mi&nbsp;nic říct nepotřeboval, stačilo mu, vzpomínka měla jediná možnost kdykoliv vyhmatat tak jako zkušená ruka tepnu pod kůží a&nbsp;zjistit, kudy tekl a&nbsp;teče a&nbsp;tedy bude v&nbsp;blízké budoucnosti téct život… a&nbsp;já jsem se&nbsp;té&nbsp;chvíle polekal, že&nbsp;kdybych umřel, tak všechno to&nbsp;neuvěřitelné, které se&nbsp;stalo skutkem, že&nbsp;všechno odejde, že&nbsp;lepší člověk je&nbsp;ten, jak říkal pan profesor estetiky a&nbsp;francouzské literatury, ten, který se&nbsp;líp vyjadřuje… a&nbsp;já jsem pocítil touhu všechno, jak to&nbsp;bylo, napsat, aby i&nbsp;ostatní lidé si&nbsp;to&nbsp;mohli ne&nbsp;přečíst, ale tím, co&nbsp;říkám, si&nbsp;před sebou namalovat všechny ty&nbsp;obrazy, které se&nbsp;navlíkaly jak korálky, jak růženec na&nbsp;dlouhou nit mého života, který neuvěřitelně jsem zastihl tady, dívajícího se&nbsp;očima a&nbsp;žasnoucího nad padajícím sněhem, kterého napadlo chalupě po&nbsp;pás… A&nbsp;tak každý večer, když jsem seděl před zrcadlem a&nbsp;za mnou seděla na&nbsp;výčepu kočka a&nbsp;hlavičkou ducala do&nbsp;mého obrazu v&nbsp;zrcadle, jako bych to&nbsp;byl já, a&nbsp;já jsem se&nbsp;díval na&nbsp;svoje ruce, a&nbsp;venku hučela jako povodeň ta&nbsp;sněhová vánice, tak čím déle jsem se&nbsp;díval na&nbsp;svoje ruce, dokonce jsem je&nbsp;zvednul, jako bych se&nbsp;sám sobě vzdával, a&nbsp;díval jsem se&nbsp;do&nbsp;zrcadla na&nbsp;ty&nbsp;moje ruce a&nbsp;pohybující se&nbsp;prsty, viděl jsem před sebou zimu, ten sníh, viděl jsem, že&nbsp;budu odhrabávat sníh, odhazovat a&nbsp;hledat cestu, a&nbsp;dál každý den, dál hledat cestu k&nbsp;vesnici, možná, že&nbsp;i&nbsp;oni budou hledat cestu ke&nbsp;mně… a&nbsp;řekl jsem si, že&nbsp;ve&nbsp;dne budu hledat cestu k&nbsp;vesnici a&nbsp;večer budu psát, hledat cestu nazpátek a&nbsp;pak po&nbsp;ní&nbsp;jít a&nbsp;odhrabávat sníh, který zasypal moji minulost… a&nbsp;tak se&nbsp;pokusit, abych se&nbsp;i&nbsp;písmem a&nbsp;psaním vyptával sám na&nbsp;sebe.</span></p>
        <p class="chunk" data-nb-ref-number="10" id="chunk10" data-nb-words="1106" data-nb-chars="6025"><span class="idea" data-nb-ref-number="10" id="idea10" data-nb-words="1106" data-nb-chars="6025">Na&nbsp;Štědrý den zase padal sníh a&nbsp;zavál cestu, kterou jsem pracně skoro každý měsíc hledal a&nbsp;obnovil. Taková zídka to&nbsp;byla ze&nbsp;sněhu, takový příkop až&nbsp;po&nbsp;prsa, dostal jsem se&nbsp;až&nbsp;do&nbsp;poloviny vzdálenosti od&nbsp;hostince a&nbsp;obchodu, kde jsem byl naposledy o&nbsp;Dušičkách. Poprašek se&nbsp;večer třpytil jako flitr na&nbsp;visacích kalendářích a&nbsp;já jsem ustrojil stromeček a&nbsp;upekl cukroví. Rozsvítil jsem stromeček a&nbsp;z&nbsp;chlíva vyvedl koníka a&nbsp;kozu. Kočka seděla u&nbsp;kamen na&nbsp;cínovém pultu. Vytáhl jsem zase frak, oblékal jsem se, ale nešlo mi&nbsp;to, knoflíčky mi&nbsp;padaly z&nbsp;tvrdých prstů a&nbsp;ruce jsem měl od&nbsp;práce tak toporné, že&nbsp;jsem si&nbsp;nedovedl pořádně uvázat bílého motýlka, z&nbsp;kufru jsem vytáhl a&nbsp;vyleštil i&nbsp;pemsky, ty&nbsp;střevíce, které jsem si&nbsp;koupil, když jsem byl číšníkem v&nbsp;hotelu Tichota. A&nbsp;když jsem si&nbsp;natáhl modrou šerpu a&nbsp;připnul k&nbsp;boku hvězdu, ta&nbsp;hvězda zářila víc než stromeček a&nbsp;koník i&nbsp;koza se&nbsp;na&nbsp;mne dívali a&nbsp;lekali se, že&nbsp;jsem je&nbsp;musel chlácholit. Pak jsem si&nbsp;připravil večeři, konzervu guláše s&nbsp;bramborami. Koze jsem dal výslužku, že&nbsp;do&nbsp;pití jsem jí&nbsp;nakrájel jablka. Zrovna tak i&nbsp;koník, který jako každou neděli obědval se&nbsp;mnou, stál u&nbsp;dlouhého dubového stolu a&nbsp;z&nbsp;misky vybíral a&nbsp;chroupal jablka. Ten koník měl pořád utkvělou představu, že&nbsp;jej tady nechám a&nbsp;že mu&nbsp;odjedu. Kam jsem šel, tam šel za&nbsp;mnou, a&nbsp;koza, která byla zvyklá na&nbsp;koníka, šla za&nbsp;ním, a&nbsp;kočka, která byla závislá na&nbsp;kozím mléku, kam se&nbsp;hnulo kozí vemeno, tam kráčela i&nbsp;kočka. Tak jsme chodili do&nbsp;práce z&nbsp;práce. Když jsem na&nbsp;podzim chodil sekat otavy, tak všichni chodili za&nbsp;mnou, dokonce když jsem šel na&nbsp;záchod, hnula se&nbsp;zvířata za&nbsp;mnou a&nbsp;hlídala mne, abych neutekl… To&nbsp;akorát první týden, když se&nbsp;mi&nbsp;zjevila ta&nbsp;dívka z&nbsp;čokoládovny Orion, tak jsem tak po&nbsp;ní&nbsp;zatoužil, tak jsem ji&nbsp;chtěl vidět, zdali ještě chodí s&nbsp;knihami pod paží do&nbsp;té&nbsp;fabriky na&nbsp;čokoládu, tak jsem dostal stesk po&nbsp;ní, sbalil jsem to&nbsp;nejnutnější, a&nbsp;ještě před rozbřeskem jsem se&nbsp;vydal do&nbsp;vesnice a&nbsp;tam jsem čekal na&nbsp;autobus, ale když autobus dojel, a&nbsp;už jsem dával nohu na&nbsp;první schůdek, viděl jsem, jak od&nbsp;té&nbsp;mé&nbsp;cesty vyběhl koník a&nbsp;za ním pes a&nbsp;pak se&nbsp;pajdala koza… a&nbsp;rovnou ke&nbsp;mně, a&nbsp;tak se&nbsp;na&nbsp;mne dívala ta&nbsp;zvířata, a&nbsp;tak mne tiše prosila, abych je&nbsp;tady nenechával, a&nbsp;když mne obstoupila, tak se&nbsp;ještě objevila ta&nbsp;divoká kočka a&nbsp;vyskočila na&nbsp;lavici, kam se&nbsp;dávají konve s&nbsp;mlíkem, nechal jsem odejet autobus a&nbsp;vrátil jsem se&nbsp;se&nbsp;zvířaty, která od&nbsp;té&nbsp;doby ze&nbsp;mne nespustila oči, ale snažila se&nbsp;mě&nbsp;nějak rozveselit, kočka poskakovala jako nějaké koťátko, koza se&nbsp;snažila se&nbsp;mnou beranit a&nbsp;žertem se&nbsp;mnou poskakovala na&nbsp;dvou a&nbsp;chtěla mne ducnout do&nbsp;hlavy, jen koník neuměl nic, ale každou chvíli mne vzal jemnýma pyskama za&nbsp;ruku a&nbsp;díval se&nbsp;na&nbsp;mne, ale z&nbsp;očí mu&nbsp;šlehala hrůza… Po&nbsp;večeři, jako ostatně každý den, koník se&nbsp;stočil u&nbsp;kamen a&nbsp;sladce vzdychal, koza si&nbsp;lehla vedle něj, a&nbsp;já jsem pokračoval v&nbsp;psaní svých obrazů, zamyslel jsem se, a&nbsp;ty obrazy mi&nbsp;byly nejdřív tak nejasné, dokonce nějaký zbytečný obraz jsem napsal, ale najednou se&nbsp;mi&nbsp;to&nbsp;rozepsalo a&nbsp;já jsem popisoval stránku za&nbsp;stránkou, pořád ten obraz přede mnou míjel rychleji a&nbsp;rychleji, než jsem stačil psát, a&nbsp;ten předstih obrazů mi&nbsp;nedával spát, neslyšel jsem ani, zda je&nbsp;venku vichřice nebo měsíc tak svítí, až&nbsp;praskají okenní tabulky, já&nbsp;jsem jen den ze&nbsp;dne uklízel cestu a&nbsp;při tom odklízení sněhu jsem myslil na&nbsp;tu&nbsp;svoji cestu večer, až&nbsp;nasadím pero a&nbsp;co začnu psát, už&nbsp;vždycky dopředu ve&nbsp;dne jsem to&nbsp;měl promyšlené, takže večer jsem jen opisoval to, nač jsem při práci na&nbsp;cestě myslel, a&nbsp;večer čekala i&nbsp;zvířata, protože zvíře má&nbsp;rádo klid, jen sladce vzdychala ta&nbsp;zvířátka, a&nbsp;já jsem si&nbsp;vzdychnul též a&nbsp;psal jsem dál, přiložil jsem kus pařezu do&nbsp;kamen a&nbsp;plamen tiše předl a&nbsp;v&nbsp;komíně vzdychala meluzína a&nbsp;pode dveřmi proběhl vítr… O&nbsp;štědrovečerní půlnoci se&nbsp;pod okny objevila světla. Odložil jsem pero a&nbsp;neuvěřitelné se&nbsp;stalo skutkem. Vyšel jsem před stavení a&nbsp;tam na&nbsp;saních s&nbsp;pluhem se&nbsp;ke&nbsp;mně prodrali z&nbsp;druhé strany vesničané, několik těch zbědovaných, ztroskotaných občanů, kteří vysedávali v&nbsp;hostinci a&nbsp;kterým se&nbsp;po&nbsp;mně tak zastesklo, že&nbsp;mi&nbsp;zastřelili vlčáka a&nbsp;teď se&nbsp;pluhem a&nbsp;na saních dostali až&nbsp;ke&nbsp;mně… pozval jsem je&nbsp;do&nbsp;hospody, do&nbsp;toho mého nynějšího bydliště… když se&nbsp;na&nbsp;mne dívali, všiml jsem si, čemu se&nbsp;diví. Kde jsi to&nbsp;vzal? Kdo ti&nbsp;to&nbsp;dal? Proč ses tak postrojil? Řekl jsem, posaďte se, pánové, jste zase vy&nbsp;mými hosty, já&nbsp;jsem bejval číšníkem, a&nbsp;oni se&nbsp;mne lekali, a&nbsp;jako by&nbsp;litovali, že&nbsp;sem přijeli… A&nbsp;co ta&nbsp;šerpa a&nbsp;co ten řád?, povídám, to&nbsp;jsem dostal před moc lety, protože já&nbsp;jsem ten, který obsluhoval habešského císaře… Koho obsluhuješ teďka? lekali se. Tady, jak vidíte, moje hosty, a&nbsp;ukázal jsem na&nbsp;koníka a&nbsp;kozu, ale ti&nbsp;už&nbsp;vstali a&nbsp;chtěli ven, ducali do&nbsp;dveří a&nbsp;já jsem jim otevřel a&nbsp;oni jeden za&nbsp;druhým šli chodbou do&nbsp;svého chlívka. Avšak ten frak a&nbsp;blýskavý řád a&nbsp;ta modrá šerpa polekaly vesničany natolik, že&nbsp;zůstali stát, pak mi&nbsp;gratulovali a&nbsp;přáli příjemné prožití svátků, a&nbsp;pozvali mě, abych přijel na&nbsp;svatoštěpánský oběd. A&nbsp;odcházeli, viděl jsem záda v&nbsp;zrcadlech, a&nbsp;když i&nbsp;z&nbsp;okenních tabulek se&nbsp;vzdálila světla a&nbsp;lucerny a&nbsp;rolničky odřehtaly a&nbsp;odsupěl sněhový pluh, stál jsem před zrcadlem sám, díval jsem se&nbsp;na&nbsp;sebe a&nbsp;čím víc jsem se&nbsp;na&nbsp;sebe díval, tím víc jsem se&nbsp;lekal, tak jsem se&nbsp;lekal, jako bych byl u&nbsp;někoho cizího, u&nbsp;někoho, kdo se&nbsp;zbláznil… dýchnul jsem na&nbsp;sebe, až&nbsp;jsem se&nbsp;políbil v&nbsp;tom chladném skle, pak jsem nastavil loket a&nbsp;z&nbsp;mlžiny jsem se&nbsp;očišťoval loktem fraku, až&nbsp;jsem stál zase v&nbsp;zrcadle s&nbsp;hořící lampou jako sklenkou nabízející se&nbsp;k&nbsp;přípitku. A&nbsp;za mnou se&nbsp;tiše otevřely dveře, ztuhnul jsem… a&nbsp;vešel koník a&nbsp;za ním koza, kočka vyskočila na&nbsp;cín pultu u&nbsp;kamen a&nbsp;já jsem měl radost, že&nbsp;vesničané se&nbsp;za&nbsp;mnou prohrabali, že&nbsp;za&nbsp;mnou přišli, že&nbsp;se&nbsp;mne polekali, protože já&nbsp;musím být něco vzácného, protože já&nbsp;jsem opravdu žákem vrchního pana Skřivánka, který obsluhoval anglického krále, a&nbsp;já jsem měl tu&nbsp;čest, že&nbsp;jsem obsluhoval habešského císaře a&nbsp;on mne vyznamenal navždycky tím, že&nbsp;mi&nbsp;dal ten řád, a&nbsp;ten řád mi&nbsp;dal sílu, abych čtenářům napsal tenhle příběh… jak neuvěřitelné se&nbsp;stalo skutkem.</span></p>
        <p class="chunk" data-nb-ref-number="11" id="chunk11" data-nb-words="7" data-nb-chars="37"><span class="idea" data-nb-ref-number="11" id="idea11" data-nb-words="7" data-nb-chars="37">Stačí vám to? Tím ale opravdu končím.</span></p>
        <blockquote class="chunk" data-nb-ref-number="12" id="chunk12" data-nb-words="183" data-nb-chars="1071"><span class="idea" data-nb-ref-number="12" id="idea12" data-nb-words="182" data-nb-chars="1071"><p><em>Texty jsou psány v&nbsp;prudkém letním slunci, které rozpalovalo psací stroj tak, až&nbsp;se&nbsp;několikrát za&nbsp;minutu zakusoval a&nbsp;koktal. Nemoha hleděti na&nbsp;oslnivě bílé čtvrtky papíru, neměl jsem kontrolu toho, co&nbsp;jsem psal, psal jsem tedy ve&nbsp;světelném opojení automatickou metodou, světlo slunce mne tak oslepovalo, že&nbsp;jsem viděl jen obrysy třpytícího se&nbsp;stroje, plechová střecha byla tak rozpálená na&nbsp;několik hodin, že&nbsp;napsané stránky se&nbsp;stáčely horkem do&nbsp;válců. A&nbsp;protože události, které se&nbsp;posledního roku na&nbsp;mne valí tak, že&nbsp;jsem ještě neměl čas zaregistrovat matčinu smrt, tak ty&nbsp;události mne nutí nechat text tak, jak je&nbsp;v&nbsp;prvních záběrech, a&nbsp;doufat, že&nbsp;jednou budu mít čas a&nbsp;odvahu text znovu a&nbsp;znovu smolit a&nbsp;přepracovávat k&nbsp;jisté klasičnosti, anebo&nbsp;– pod dojmem chvil a&nbsp;za předpokladu, že&nbsp;bych mohl setřít tu&nbsp;první spontánnost obrazů, vzít na&nbsp;text pouze nůžky, a&nbsp;pod dojmem chvil vystříhat z&nbsp;něj ty&nbsp;obrazy, které odstupem času budou mít ještě svěžest. A&nbsp;kdybych už&nbsp;na&nbsp;světě nebyl, ať&nbsp;to&nbsp;udělá některý z&nbsp;mých přátel. Ať&nbsp;z&nbsp;toho sestříhají malou novelku nebo větší povídku. Tak!</em></p></span>
          <span class="idea" data-nb-ref-number="13" id="idea13" data-nb-words="1" data-nb-chars="0"></span>
        </blockquote>
        <blockquote class="chunk" data-nb-ref-number="13" id="chunk13" data-nb-words="3" data-nb-chars="5"><span class="idea" data-nb-ref-number="14" id="idea14" data-nb-words="2" data-nb-chars="5"><p><em>P.&nbsp;S.</em></p></span>
          <span class="idea" data-nb-ref-number="15" id="idea15" data-nb-words="1" data-nb-chars="0"></span>
        </blockquote>
        <blockquote class="chunk" data-nb-ref-number="14" id="chunk14" data-nb-words="26" data-nb-chars="161"><span class="idea" data-nb-ref-number="16" id="idea16" data-nb-words="25" data-nb-chars="161"><p><em>Ten letní měsíc, kdy jsem tento text psal, jsem žil pod dojetím „umělé vzpomínky“ Salvadora Dalího a&nbsp;Freudova „uskřinutého afektu, který nachází průchod v&nbsp;řeči“.</em></p></span>
          <span class="idea" data-nb-ref-number="17" id="idea17" data-nb-words="1" data-nb-chars="0"></span>
        </blockquote>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./obsluhoval_jsem_anglickeho_krale_011.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>